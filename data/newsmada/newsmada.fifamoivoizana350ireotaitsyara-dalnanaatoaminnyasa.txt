FIFAMOIVOIZANA : 350 IREO TAXI TSY ARA-DALÀNA NAATO AMIN’NY ASANY | NEWSMADA

Par Taratra sur 27/07/2016 

Manohy manarina ny gaboraraka eo amin’ny fifamoivoizana indrindra ny taxi ny kaominina Antananarivo 
Raha ny tatitra nataon’ny tompon’andraikitra, omaly tetsy amin’ny lapan’ny Tanàna Analakely, 
mahatratra 350 ireo fiarakaretsaka tratra fa tsy ara-dalàna tao anatin’izany herinandro vitsy 
fanaraha-maso izay. Naato avy hatrany amin’ny asany izy ireo taorian’ny “contre visite technique”. 

Nalaina avy hatrany ny taratasin’ny fiara. Tao ireo nampidirina “fourrière” ny fiara ary ny sasany 
nesorina aminy mihitsy ny taratasy fahazoan-dalana manao fiarakaretsaka eto Antananarivo. 

Tsy miverina amin’ny tompony ireo taratasy sy fahazoan-dalàna ireo raha tsy vita ny fanamboarana 
fiara. Tsy maintsy ampandalovina eny amin’ny mpanara-maso ny fahatomombanan’ny fiara miasa 
ary mahazo alàlana ara-dalàna eny vao mahazo miverina amin’ny asany indray ilay fiarakaretsaka. 

Anisan’ny lesoka miharihary ny tsy fanaovan’ireo fiarakaretsaka “visite technique”. Manjaka 
anefa ny kolikoly amin’ireny sehatra fanaraha-maso ny fahatomombanan’ny fiara ireny matoa betsaka 
mahazo taratasy kanefa tsy ara-dalàna akory ilay fiara. 

Manaporofo izany indrindra ny fahitana ireo mpanera mivezivezy mitondra ny taratasin’ny fiara 
amin’ny tsolotra. Milahatra ety ivelan’ny toerana fanaraha-maso ilay fiara tokony hotsaraina. 
manjaka ny gaboraraka ary hatrany amin’io fitsarana fiara io mihitsy no tokony ho hentitra ny fisavana 
kaominina sy ny tompon’andraikitra mahefa. 



Les commentaires sont fermées. 

