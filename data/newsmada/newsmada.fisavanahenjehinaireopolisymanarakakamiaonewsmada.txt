FISAVANA  : HENJEHINA IREO POLISY MANARAKA KAMIAO | NEWSMADA

Par Taratra sur 11/03/2017 

“Efa misy rafitra mipetraka ho fisorohana ny fandikan-dalàna ataon’ireo mpitondra kamiaobe 
eto an-dRenivohitra. Tsy misy afa-tsy ny fanarahan-dalàna ihany. Tsy misy polisy mahazo manaraka 
miambina ireny kamiaobe ireny intsony. Tsy maintsy henjehina izay polisy tratra manaraka ireny 
ireny. Tsy maintsy manaja ny ora hahafahany mivezivezy ny kamiaobe rehetra”, hoy ny lehiben’ny 
Central, ny kaomisera Tsaramonina Ravony, omaly teny Ambohimangakely nandritra ny fihaonana 
amin’ny polisy sy fikambanan’ireo mpitatitra entana amin’ny kamiaobe. 

Niara-nivory araka izany ireo fikambanan’ny mpitatitra entana amin’ny kamiaobe sy ireo polisy 
boriborintany valo eto an-dRenivohitra izay notarihin’ny kaomisera Tsaramonina Ravony. Nifantoka 
lafiny fanatsarana ny fifamoivoizan’ny kamiaobe eto an-dRenivohitra manoloana ny ora hahafahan’izy 
mivezivezy ny fivoriana, omaly. Nangataka ny filoha nasionalin’ny fikambanana mba ho jerena 
ny fisavana ireo kamiaobe mifamezivezy mba hahamora ny fifamoivoizana sy tsy hahavoatazona ela 
ny fisavana. Nanamafy hatrany anefa ny polisy fa ny lalàna no hampiharin’izy ireo eo am-panatanterahana 
asa. Tokony hanaraka ny lalàna efa napetraka eo amin’ny ora hahafahana mivezivezy eto an-dRenivohitra 
ny tompon’ireny kamiaobe ireny, araka ny fanazavana hatrany. 



Les commentaires sont fermées. 

