AMBOLOMADINIKA : OLONA NAHATRARANA TAOLAM-PATY NALAINA AVY TANY “MAVAM” – MIDI MADAGASIKARA

Isan’ny tena nahatrarana andian’olona mpamaky fasana sy mpangalatra taolam-paty ary taolam-paty 
indrindra eo anivon’ny faritra Atsinanana ny ao Mavam, misy any Vatomandry, Mahanoro, Antanambao 
ary Marolambo. Ny taona lasa dia taolam-paty nilanja roa taonina no tratra tao Vatomandry, manginy 
ilay tratra nampiarahana tamina gony feno arina tao Vohimbendrana lalam-pirenena faha-5 ao akaikin’ny 
Ambodiatafana nisy roa gony izay nalaina tany Mahanoro ary nokasaina hamidy teto Toamasina. Ny 
herinandro teo koa dia olona roa lahy avy any Mavam ihany koa no tratran’ny polisy niaraka tamina 
5kg teo am-pialana taksibrosy tao amin’ny toeram-piantsonan’izany tao Ambolomadinika. Heverina 
ny polisim-pirenena na milaza ny mifanohitra amin’izany aza izy roa lahy, fa santionany hoentina 
mpividy eto Toamasina renivohitra ireto taolam-paty tratra ireto, satria sady voafantina tsara 
taolan-dava ireto, no vita tao anaty fonosana ara-dalana ihany koa. Mitohy ny fanadihadiana mikasika 
raharaha izao, ary misy ny fiaraha-miasa eo amin’ny kaomisaria eto Toamasina sy ireo kaomisaria 
ireo mpitandro ny filaminana hafa any Mavam, mba hamantarana marina ny fandehan’ity taolam-paty 
tao amin’ny toeram-piantsonan’ny taksibrosy ao Ambolomadinika, ny faran’ny herinandro teo 
Anio no hiakatra fitsarana izy roa lahy ireto… 




















