VATOMANDRY : NIADY VEHIVAVY, NIVOAKA AVOKOA NY TSIAMBARATELO NAFENINA – MIDI MADAGASIKARA

Tranga tsy fahita nefa isany nampitagorona ny olona nihatrika ity hetsika iray fanao isan-taona 
amoron-dranomasin’i Vatomandry, ny ady vava nivadika nifanainga sandry nifanao teo amin’ireo 
tsongoim-bolo teo amin’ny fiarahamonina, dia olom-boatendry iray sy ity olom-boafidy iray. 

Resaka vehivavy. Raha mbola variana nakafy ny hetsika rindran-kira nataon’ireo mpanan-kanto 
ny mpijery tonga maro, dia nahita fampisehoana hafa kely ihany koa tamin’ireto olom-panjakana 
ireto. Raha natao ny angom-baovao izay samy nanamafy ny fisiany avokoa ireo nanontaniana rehetra, 
olon-tsotra, na olom-panjakana, na mpitandro ny filaminana, fa toy ny tovolahy kely niady vehivavy 
olom-panjakana ireto. Samy nilaza ny galonam-panjakana entiny avokoa ka samy nilaza fa mahalala 
mpanolon-tsain’ny filoha ny andaniny olom-boatendry, ary nilaza fa mahalala olom-boafidy tsy 
fefena ny ankilany. Raikitra ny farany ny fifampitazonana vozon’ankajo teo amin’ny roa tonta, 
ka saika torana ny farany ilay olom-boatendry noho fahateren’ny fanakendana azy. 

Tsiambaratelo. Tsy vitan’ny ady vehivavy nampihitsana ny grady politikan’izy ireo ihany no niseho, 
nivoaka imasom-bahoaka avokoa ny nafenina rehetra tany ambany latabatra tany; isan’izany ny 
: firaisana tsikombakomba tamin’ny tsy fahavitan’ny lalana Ilaka Est – Antanambao Manampontsy, 
kolikoly avo lenta tamin’ny fanamboarana ny biraon’ny distrika tao Mahanoro, ny vola azo tamin’ny 
ala na “palissandre” tao Antanambao Manampontsy, ny vaovao nivoaka nandritra ny ady nifanaovan’ny 
tonta, ka samy gaga ny mpitazana rehetra. Ankilan’ireo ampamoaka teo imasom-bahoaka sy ny ady 
dia tonga hatramin’ny ompan-jatovo mihitsy ihany koa; samy nilaza ny hitory ilay olom-boafidy 
ilay olom-boatendry tamin’ity raharaha ity, andrasana ny ho tohiny. 

Ankoatra izay anefa, na samy nanovokovoka nanao izay ho hafany tamin’ny ady nifanaovany vokatry 
fahamamoany avy sy ny ady vehivavy niatombohany ireto olom-boatendry sy olom-boafidy, dia nody 
tamin’ity vehivavy niadiana ihany noho ny farany ilay olom-botendry, saingy ilay tovovavy no 
ihany koa, satria sakaizan’olona ao an-tanana ihany ka nivoaka fokonolona ny fanaony. 




















