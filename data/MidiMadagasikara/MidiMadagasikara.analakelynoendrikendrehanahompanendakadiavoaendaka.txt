ANALAKELY : NOENDRIKENDREHANA HO MPANENDAKA DIA VOAENDAKA – MIDI MADAGASIKARA

Tsy nisy tafajanona intsony ny entana teny amin’ilay ramatoa izay mba avy niasa dia niantsena antoandro 
Analakely talohan’ny hamonjena fodiana. Nijery « friperie » ny tenany omaly tokony ho tamin’ny 
ora tolakandro ary teo indrindra no niseho ilay endrika asan-jiolahy hafakely. Nisy olona maromaro 
hatrany dia nivazavaza taminy ary nilaza fa nanendaka azy io ramatoa io. Ramatoa izay madio tsara 
tsy tarehin’ny mpanendaka, raha araka ny fanazavan’izay nahita sy nampita ny vaovao. Norotahin’ireo 
teo ary mazava ho azy fa ny entana teny aminy no tena nalaina. Lasa ny paoketra, ny harona izay mba 
ny entana avy niantsenana. Saika lasa hatramin’ny akanjo teny an-koditra aza raha tsy mba nisy 
nivazavaza kely niaro azy. Mazava teo fa andian’olona mpanendaka ireo mody nila vaniny mba hanaronana 
asaratsiny. Na izany aza dia tsy nisy namonjy ilay ramatoa fa dia niandry izay nialan’ireo olona 
nanendaka azy fotsiny. Nisy mpitandro ny filaminana ihany teo amin’ny manodidina teo saingy toa 
an-kolaka izy ireo fa tsy te-hiditra amin’ny fisamborana aloha taorian’ireny gidragidra nitranga 
amin’ny lapan’ny tanàna ireny. Nitazana avy lavitra fotsiny izany. Be loatra ny olona eo Analakely 
mifangaro tanteraka ny mpandalo sy ny olon-dratsy ankehitriny. Betsaka ihany ny voasambotra 
mpanendaka saingy tsy mety ritra mihitsy izy ireo eo amin’ity kartie izay fitaratr’Iarivo ity. 
hatrany ny fomba fanendahana eo an-toerana ary miovaova ny fisehony. Izao izany dia isan’ny fomba 
koa ny fanendrikendrehana olona… 




















