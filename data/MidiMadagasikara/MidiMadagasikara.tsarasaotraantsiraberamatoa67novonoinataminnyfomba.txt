TSARASAOTRA ANTSIRABE : RAMATOA 67 NOVONOINA TAMIN’NY FOMBA FENO HABIBIANA – MIDI MADAGASIKARA

Feno dian-dratra ny vatany, mangana ny lohany, nisy fery teo am-pototsofiny, feno rà ihany koa 
fandriana natoriany tamin’ny fotoana nibatana ny razana teo ambony fandriana. 

Nampivarahontsana ny nanatri-maso ny fahitana ity ramatoa be iray tokony ho 67 taona eo ho eo, maty 
namono tao an-tranony tamin’ny fombe feno habibiana . Efa hatramin’ny Sabotsy lasa teo no tsy tao 
ilay ramatoa raha ny fitantaran’ny zanany lahy , nihidy « cadenas » avy ety ivelany rahateo ny trano 
tsy nisy nieritreritra ratsy ny rehetra. Nikasa hitady ilay ramatoa ny fianakaviany niaraka tamin’ny 
fokontany ny alahady,saingy nolazain’ilay zanany lahy fa mihidy avy ety ivelany ny varavarana 
milaza hatrany ity reniny rehefa handeha toy izao ka tsy nampandre ny mpitandro filaminana indray 
ireo . Izy rahateo mbola nivarotra ny sabotsy hariva, mpivaro-damba ao antsenan’asabotsy mantsy 
asany. Ny talata maraina teo vao tapakevitra ilay zanany lahy rehefa avy niresaka tamin’ny fianakaviany 
lavitra fa hitazana avy eo am-baravarankely hitsikilo ny ao an-tranony. Fofona ratsy be no ren’ilay 
lahy ka nopitsohiny avy eo ny varavarana. Razana efa simba no hitany tao ary efa namoaka fofona ratsy 
Nampandre ny manodidina izy ary tonga teny an-toerana ny BMH nanao ny fizahana. Nanaitra ny manodidina 
ny fahitana ny zava-nitranga,satria tsy vaky ny trano ary nihidy avy ety ivelany tamin’ny hidy 
ihany ny tranon’ity ramatoa be ity. Tsy nisy very ihany koa ny entana tao an-trano. Tombatombana 
izany no ilazan’ny manodidina fa vola no nalain’ny nahavanon-doza. Ny sabotsy alina no nandre 
mandehandeha mivezivezy ny tao ambany rihana ,saingy nihevitra fa ilay ramatoa be ihany. 

Manan-janaka telo vavy ity renim-pianakaviana ity,saingy mipetraka any Antananarivo avokoa, 
zanany lahy no eto Antsirabe nefa mifanalavitra aminy ny trano fonenany. 



