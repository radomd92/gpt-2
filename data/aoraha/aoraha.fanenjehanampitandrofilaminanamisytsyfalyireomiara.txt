FANENJEHANA MPITANDRO FILAMINANA :: “MISY TSY FALY IREO MIARAMILA KA MANAO FANDRAHONANA”, HOY NY FILOHAN’NY SMM • AORAHA

Miandry am-pitoniana ny fotoam-pitsarana an’ireo miaramila miisa fito amby roapolo voarohirohy 
raharaha fahafatesana olona telo, hita teny Ampitatafika-Antanifotsy, tamin’ny 6 jona lasa 
ny Etamazaoro jene­ralin’ny Tafika malagasy. Etsy an-daniny, milaza ho mahalala ny fisian’ny 
miaramila tsy faly ka manao fandrahonana manoloana ny fampidirana am-ponja ny naman’izy ireo 
Clément Jaona, filohan’ny Sendikan’ny mpitsara na ny Smm, omaly. 



Nilaza ny lehiben’ny Etamazaoro jeneralin’ny Tafika na ny Cemgam, ny jeneraly Rakotonirina Théophile 
: “mbola mizaka ny zon’ny olona tsy voa­heloka ireo miaramila naiditra am-ponja vonjimaika. Indray 
any, na ho ela na ho haingana, dia tsy maintsy hotsaraina izy ireo”. “Mety hisy ny voaheloka, mety 
ihany koa ny hahazo fahafahana. “Hatreto aloha, tsy manan-kolazaina momba ny fanambaran’ny sendika 
izahay ato amin’ny Tafika”, hoy izy. 

Nahitsy anefa ny tenin’ny filohan’ny Smm: “tsy tokony hanaovana teritery ny Fitsa­rana fa avelao 
an-kala­lahana. Tsy azo ekena ny fandrahonana ataon’ireo mpitandro filaminana ireo fa aleo handeha 
fitsarana ahitana ny tena marina. 

Miantso azy ireo izahay Sendikan’ny mpitsara mba hilamina satria ny fitandroana ny filaminam-bahoaka 
asan’izy ireo fa tsy sanatria ny fanakorontanana indray no hataony”. 

Tsiahivina fa niainga tamin’ ny fahitana razana miisa telo tao anaty renirano, teny Ampitatafika-Antanifotsy, 
6 jona lasa teo ity raharaha nampidirana am-ponja vonjimaika an’ireo miaramila miisa fito amby 
ity. Nifatotra tongotra aman-tanana izy telo lahy hita faty, ary fantatry ny fianakaviany avy, 
avy eo. Nandeha ny famotorana sy ny fanadihadiana rehetra taty aoriana. Miandry ny fotoam-pitsarana 
amin’ny fonjaben’i Tsiafahy ireo mpitandro filaminana ireo, amin’izao fotoana izao. 

Nicoh Richman/Ranaivoson Faniry 









Enregistrer mon nom, mon e-mail et mon site web dans le navigateur pour mon prochain commentaire. 



