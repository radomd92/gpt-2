FISOLOKIANA TAO AMIN’NY DGGFPE  : MPIASAM-PANJAKANA IRAY VOAHELOKA 5 TAONA AN-TRANOMAIZINA | NEWSMADA

Par Taratra sur 10/05/2017 

Mpiasa iray antsoina hoe A.R miasa ao amin’ny Direction générale de la gestion financière du personnel 
l’Etat (DGGFPE) nomelohin’ny fitsarana 5 taona an-tranomaizina omaly, noho ny resaka fisolokiana. 

Ny tale ao amin’ity sampandraharaham-panjakana mihitsy no mpitory taorian’ny naharaisany fitarainana 
ny fampidirana olona ho mpiasam-panjakana ao aminy. Nisoloky olona fito ity mpiasan’ny DGGFPE 
izay efa nahazoany vola 200 tapitrisa Ar. Tahaka ny fomba fanaon’ireo mpisoloky ihany, milaza 
mahatafiditra mpiasa ao amin’ity sampandraharaham-panjakana ity i A.R. Nakany volabe ireo olona 
izay natoky azy avy hatrany noho izy mpiasa ao ihany. 

Efa nanomboka tamin’ny taona 2016 ity fisolokiana nitranga ity. Tsy nisy tafiditra ireo olona 
fa ampidirina sy akany vola an-tapitrisany, ka nametraka fitarainana. I A.R amin’izany mahita 
ialana bala hatrany amin’ireo olona ireo, ary nanomboka tsy hita izy avy eo. Nokarohina ka tsy tany 
sy tsy niakatra niasa intsony. Nipetraka ny fitoriana, ka volana maro taty aoriana vao tratra izy. 
am-ponja vonjimaika ka izao nivoaka izao ny didim-pitsarana. 

Nilaza ny avy amin’ny DGGFPE fa misy tranga hafa ihany koa mitovitovy amin’izao ataon’ny olona 
an-toerana. Mampiasa taratasy hosoka sy fomba hafa izy ireo entina hisolokiana olona. Efa misy 
fanadihadiana ataon’ny fitsarana momba ireo mpisoloky ireo. 

Mampitandrina ny talen’ny sampan-draharaha fa hiharan’ny sazy henjana ny olona tratra manao 
ratsy eny an-toerana. Tsy misy ny vola aloha na mitovitovy an’izany ho an’izay mpiasa tsy raikitra 
na ho an’ireo mpikarakara fangatahana asa, ka misoloky izay olona mitaky vola amin’izany. 



Les commentaires sont fermées. 

