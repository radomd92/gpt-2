67 HA : FIARA SPRINTER NAHATRATRARANA RONGONY 4 GONY

Tsy ny halatr’omby sy ny fakana an-keriny ihany no mirongatra eto amintsika fa eo ihany koa ny trafikana 
izay tsy mety voafehin’ny mpitandro filaminana. Rongony milanja 56 kilao, izay notsinjaraina 
anaty gony miisa efatra no tra-tehaky ny pôlisy misahana ny ady amin’ny zava-mahadomelina tao 
fiara Mercedes Sprinter iray, teny 67 Ha, ny talata lasa teo. Nosamborina avy hatrany ny mpamilin’ity 
ity ary nentina nohadihadiana teny Anosy. Tamin’izany no nahafantarana fa nalaina tany Ihosy, 
amin’ny Faritr’Ihorombe ireto rongony efatra gony ireto ary 80.000 Ariary ny saran-dalana hitondrana 
gony iray. Nanondro ny tena tompon’ireo zava-mahadomelina ireo ilay mpamily saingy tsy hita intsony 
toerana misy azy. Marihana fa loharanom-baovao avy amina olon-tsotra no nahafantaran’ny pôlisy 
amin’ny zava-mahadomelina ny fisian’io taxi-brousse nitondra rongony niala tany Ihosy io. Natolotra 
fampanoavana ny alarobia teo moa ny mpamilin’ilay fiara Sprinter ka avy hatrany dia nampidirina 
eny Antanimora. 



