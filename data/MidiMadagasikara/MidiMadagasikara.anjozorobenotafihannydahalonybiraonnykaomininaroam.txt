ANJOZOROBE : NOTAFIHAN’NY DAHALO NY BIRAON’NY KAOMININA, ROA MATY, IRAY NARATRA – MIDI MADAGASIKARA

Antso vonjy no ataon’ireo mponina any amin’iny distrikan’Anjozorobe iny. Na hatramin’ny biraom-panjakana 
dia sahin’ireo dahalo mirongo basy mahery vaika notafihana. Vokany, nisy roa maty, iray tamin’ireo 
ary iray tamin’ireo olon-dratsy, olona iray kosa no naratra mafy vaky loha vokatr’izay fanafihan-dahalo 
nitranga tao amin’ny kaomina Ambongamarina. 

Roa andro niaina tao anaty fitantaintana ireo mponina tao amin’ity kaominina ambanivohitra iray 
amin’ny distrikan’Anjozorobe ity. Ny talata teo mantsy, tokony ho tamin’ny dimy ora sy sasany 
no tonga nanafika ireo mponina tao amin’ny fokontany Amboanonoka ny andian-dahalo mirongo basy 
vaika. Tsy nanaiky mora izany ireo mponina fa dia namaly bontana ireto mpanafika, eny fa na dia teo 
ny olona iray lavo sy olona iray naratra mafy, vokatry ny fifandonana. Nanao izay faraheriny tanteraka 
mponina niaro ny fananany hany ka tsy naharitra ela ihany koa dia lany bala ireo malaso ka tsy nahavita 
tifitra intsony ary nanao tongotra an-katoka nitsoaka. Nahita izany ireo fokonolona dia nirohotra 
ka azo sambo-belona ny iray tamin’ireo olon-dratsy. 

Sendra tafaporitsaka indray anefa ity farany. Tsy nanana hery hanenjehana intsony ireo mponina 
niantso vonjy tamin’ny mpitandro filaminana. Ireto farany indray no nanohy ny fikarohana ny ampitson’io, 
alarobia, ary tsy ela dia tratra ilay tafatsoaka. Satria lavitra ihany ny biraon’izy ireo, ny andro 
efa hariva dia ny biraon’ny kaominina tao an-tanana no natao ho solon’ny birao nitanana sy nanaovana 
ilay voasambotra. Ny alin’io alarobia io anefa dia nanaovan’ireo dahalo tampody fohy ilay biraom-panjakana. 
indray teo ny fifampitifirana : teo amin’ireo mpitandro filaminana sy ireo mpanafika. Tao anatin’izay 
rehetra izany anefa dia nanao taridositra nitsoaka indray ilay voasambotra. Tsy lasa lavitra 
dia lavon’ny bala. Nilavo lefona teo ireo mpanafika ary nitsoaka nilefa rehefa tsy naharesy ireto 
hotafihana. 

Mirongatra tokoa ity resaka tsy fandriampahalemana ity any an-toerana, izay mampitaraina fatratra 
mponina any amin’iny distrika iny. Raha tsiahivina tokoa dia vao andro vitsivitsy izay no nisy 
telo nafoy vokatr’izay fanafihan-dahalo izay, tany an-toerana, ary vao tsy ela ihany koa no nisy 
vehivavy voarasarasa tamin’ny antsy tany amin’iny faritra iny hatrany. 




















