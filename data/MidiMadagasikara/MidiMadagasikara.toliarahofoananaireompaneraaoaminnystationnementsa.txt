TOLIARA : « HOFOANANA IREO MPANERA AO AMIN’NY « STATIONNEMENT SANFILY »  – MIDI MADAGASIKARA

Hentitra ny kaomisera Rufin nilaza fa hofoanana ireo mpanera taksiborosy amin’ny zotra nasionaly 
amin’ny tobim-piantsonan’ny taksibory, zotra nasionaly ao Sanfily Toliara, mba hisian’ny fahalemana 
fitonian-tsaina ho an’ireo mpandeha. Matetika dia ireo mpanera no manome vaovao ny jiolahy mpanakan-dalana 
olona mitondra volabe sy entana saro-bidy, ka mampirongatra ny asa ratsin’ny dahalo amin’ny lalam-pirenena, 
amin’ny RN 7. Tapaka nandritra ny fivoriana niarahan’ny kaoperativa 23 sy ny tompon’andraiki-panjakana 
Toliara. Ferana ho enina isaky ny kaoperativa ny mpiasa misahana ny fandraisana ny mpandeha sy 
entany, mba hisorohana ny fioharam-pefy sy ny fisolokiana. 



Izay minia mikipy miseho beloha mandika izany dia hosamborin’ny mpitandro filaminana ary hatolotra 
fitsarana. Misy ihany koa ny vina ny hamindrana ny tobim-piantsonana ao Andabizy, satria sady 
no afovoan-tanàna miteraka fitohanana eo amin’ny fifamoivoizana ny ao Sanfily. Mbola miketrika 
ao amin’ny fiadidiana ny tanàna, ka ho hita eo ihany ny tohiny. Maso mahita. Tato ho ato tokoa mantsy 
nirongatra ny sinto-mahery sy halatra miharo fanendahana ao amin’ny « stationnement » Sanfily, 
isan’andro tsy maintsy misy mpandeha mitaraina foana. 



