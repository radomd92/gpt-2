ANALAKELY : VOASAMBOTRA ILAY MPANENDAKA VAZAHA ENY AMIN’NY  « PAVILLONS » – MIDI MADAGASIKARA

Tovolahy malaza mpanendaka vazaha eny amin’ny faritry ny « Pavillons » Analakely iny no voasambotry 
polisy avy ao amin’ny Boriboritany Voaloahany ny 28 martsa teo. Teo amin’ny amin’io faritra io 
izy no tra-tehaka raha mbola teo am-panarahana olona saika haroniny paosy iny. Nandritra ny fanadihadiana 
no nahalalana fa eny Ambodin’Isotry izy no mipetraka ary 26 taona ny lehilahy. Araka ny nambaran’ireo 
eny an-toerana dia efa mpangarom-paosy ikoizana eny amin’iny faritra iny izy ary efa mila ho isan’andro 
misy olona lasibatr’ity jiolahy ity foana eo amin’ny manodidina ny “Pavillons” iny. Niaiky ny 
vitany izy, ary araka ny voalazany hatrany dia ireo teratany vahiny no tena anaovany izany asa ratsiny 


Mbola teny Analakely ihany saingy teo amin’ny Petite vitesse indray no voasambotra ny jiolahy 
roalahy io 28 martsa io. Raha ny fantatra dia telolahy izy ireo no nihaodihaody teny an-toerana 
ireo mpiantsena. Efa nanara-maso ny fihetsik’izy ireo moa ny polisy nanao fanamiana sivily. Nisy 
iray sendra nandalo tamin’io fotoana io ka avy izy telolahy nanaraka azy moramora avy ao aoriana, 
saika hangarona ny paosin’ilay vehivavy. Niditra an-tsehatra avy hatrany ny Polisy, ka ilay lehilahy 
nivily lalana tampoka raha vao nahita ireo Polisy nanatona azy ka nirifatra nandositra. Tratra 
kosa izy roalahy izay efa mpamerin-keloka ary efa voasambotra noho io resaka harom-paosy io hatrany 
aloha. Ilay namany fahatelo kosa dia mbola karohina ankehitriny. 




















