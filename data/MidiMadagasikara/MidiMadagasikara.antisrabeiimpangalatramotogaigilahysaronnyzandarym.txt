ANTISRABE II : MPANGALATRA MOTO GAIGILAHY SARON’NY ZANDARY – MIDI MADAGASIKARA

Nisehoana vaky trano tao amin’ny tanàna antsoina hoe Ambohibary Fandriana, faritra amoron’Imania, 
faran’ny herinandro lasa teo. Fantatra fa garazy io nisy namaky io ka very tamin’izany ny “moto 
lehibe roa sy “moto scooter” iray. 

Tsy nisy nandre ny namakian’ireo jiolahy ny garazy ny tao an-trano, ny maraina hamoaka ny moto vao 
nahita ny garazy efa nibanaka. Teo ihany dia niantso ny mpitandro filaminana ny voaroba, mbola 
ary mazava rahateo ny lalana misy ny dian’ny kodiarana. Tsikaritra fa nizotra nihazo an’Antsirabe 
ny dian’ny kodiarana, mihazo mankany Ambohitsimanova. Marihina mantsy fa toerana mampisaraka 
faritra roa, Vakinankatra sy Amorin’Imania, no nisehoan’ity halatra ity. Nampandrenesina ny 
teto Antsirabe mba handray fepetra. Ny alahady ihany, andro iray taorian’ny fahaverezana, nisy 
moto iray vao nahatazana zandary dia nanary ny moto noentiny ary nitsoaka nandositra. Nifanenjehana 
ka tratra ihany. Fantatra taorian’ny fanadihadiana fa iray tamin’ireo moto very tao Fandriana 
nentiny ity. Rehefa nosavaina koa ny tranony dia mbola nahitana kojakojana-moto maro be sy fitaovana 
moto ihany koa. Azo ambara noho izany fa asa ratsy efa fanaony ity mangalatra moto sy mandrava azy 
noho ireo fitaovana maro be tratra tao aminy ireo. Tsy mandeha irery anefa izy fa misy ireo namany 
azy, izay mbola karohina fatratra ankehitriny, karohina miaraka amin’ireo moto roa hafa. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

