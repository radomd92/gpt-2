FANORENANA IFOTONY :: MITAKY FANAMBARÀNA FANOMEZAN-TOKY AVY AMIN’IREO KANDIDÀ HO FILOHA NY MDM • AORAHA

Manoloana ireo hevitra roa lehibe eto amin’ny firenena ankehitriny momba ny tsy fanekena ny hirosoana 
fifidianana fa hanaovana fanorenana ifotony aloha, an-daniny sy ny tsy maintsy hanatanterahana 
fifidianana, an-kilany, dia nilaza i Pierrot Rajanaonarivelo, mpitarika ny antoko Mientana 
an’ny demôkrasia (Mdn) fa mifanohy ireo hevitra ireo ka tokony hifameno. Mitaky fanambaràna fanomezan-toky 
fampiharana ny Fanorenana Ifotony avy amin’ireo kandidà rehetra hirotsa-kofidiana amin’ny 
filoham-pirenena kosa ny Mdn. 

« Efa tongotra mby an-dakana isika amin’ny fifidianana amin’ny 7 novambra izao. Ilaina ihany koa 
ary tsy azo ihodivirana ny fanaovana ny fanorenana ifotony. Noho izany, dia miantso ireo kandidà 
ho fidiana filoham-pirenena izahay mba hanao fanambaràna am-pahibemaso fa rehefa lany ho Filoha 
dia hanao ny fanorenana ifotony. Manome toky am-pahibemaso ihany koa ireo kandidà fa hiantso ireo 
rehetra nifaninana taminy hiaraka hamolavola an’io fanorenana ifotony io », hoy i Pierrot Rajaonarivelo, 
teny amin’ny trano fandraisam-bahiny Le Louvre , Antaninarenina. 

Naverimberin’ity filohan’ny antoka MDM ity fa “ho fanajàna ny Lalàm-panorenana sy ny sata Repoblikanina 
ny demôkrasia no antony hirosoana amin’ny fifidianana filoham-pirenena”. “Miantso ny olom-pirenena 
izahay mba ho tony. Miantso ihany koa ireo kandidà rehetra mba tsy hanao fihetsika na fiteny mandranitra 
fihantsiana”, hoy ihany izy. 

Nampifidy ny « tsia »Tsy nety nilaza an’izay kandidà hotohanany kosa ny antoko Mdm, omaly. Miandry 
fivoahan’ny lisitra ofisialin’ireo kandidà eken’ny Fitsarana avo momba ny Lalàm-panorenana 
ireo vao hampahafantatra izay ho safidiny, araka ny fantatra. “Andrasanay ihany koa ny fihetsiky 
rehetra manoloana io fanambaràna nataonay io aloha”, hoy ihany ny mpitondra tenin’ny antoko, 


Momba ny Fanorenana Ifotony dia betsaka ireo tokony hodinihina amin’ izany, araka ny fanehoan-kevitry 
Mdm. 

“Tsaroantsika tsara fa izahay dia isan’ny nampanao TSIA tamin’ny fifidianana ny Lalàm-panorenana 
ankehitriny izao. Noho ny antokonay izay mientana ho an’ny demôkrasia anefa dia mandala ny tapaky 
besinimaro izahay. Betsaka no tokony horesahina amin’ny fanorenana ifotony, toy ny momba ny rafitra 
ny vondrom-bahoaka itsinjaram-pahefana. Mitombina ve ny fisaraham- pahefana, ny mikasika ireo 
roa tonta, ny fahefana mpanao lalàna amin’ny ampahany ary ny hafa tsy voatanisa. Tsy vitan’olona 
izany fa mila iarahana ny manao azy. Tsy azo atao maimaika ihany koa satria mila manao jery todika 
lasa isika”, hoy i Pierrot Rajaonarivelo, teo am-pamaranana sady nanome toky fa tsy ho isan’ireo 
ho filoham-pirenena amin’ny fifidianana ho avy izao. 









Enregistrer mon nom, mon e-mail et mon site web dans le navigateur pour mon prochain commentaire. 



