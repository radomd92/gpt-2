TRANGA HAFA KELIN’NY FIFIDIANANA :: MITARIKA VONJIMAIKA IREO KANDIDÀ HO DEPIOTE EFATRA SAMY ANY AM-PIGADRANA • AORAHA

Manana ny mampiavaka azy amin’ny firenen-kafa foana ny eto amintsika, mety ho tsara nefa mety ho 
arakaraka ny sain’ny olona mandinika an’ilay tranga miseho. Tamin’iny fifidianana solombavambahoaka 
tamin’ny 27 mey lasa teo iny, ohatra, dia fantatra fa kandidà miisa efatra samy mbola migadra vonjimaika 
am-ponja no lohalaharana amin’ny voka-pifidianana vonjimaika, amin’izao fotoana izao. 

Manana ny lalàna mifehy an’ireo fifidianana anefa i Madagasikara ka voafaritra fa mitohy ny raharaham-pitsarana 
an’ireo kandidà solombavambahoaka ireo. Tsy midika ho fivoahana am-ponja mandeha ho azy ny mety 
fahalanian’izy ireo solombavambahoaka amin’ny fomba ofisialy; toy izany koa, tsy manary ny zo 
fahafahan’izy ireo nilatsaka hofidiana kosa ny fidiran’izy ireo tany am-ponja. Ny didim-pitsarana 
ihany no mametra ny ho avin’ireto kandidà efatra ireto. 

“Raha lany ara-dalàna ireo kandidà ireo kanefa mbola tsy mivoaka any am-ponja amin’ny fotoana 
handraisany ny toerany, dia izay filoha vaovaon’ny Antenimieram- pirenena no manao taratasy 
famoahana azy any amin’ny Fitsarana avo momba ny Lalàm-panorenana (HCC). Ilaina ny fahatsapana 
fahabangana ao amin’ny Antenimiera”, araka ny fanazavan’ny filoha lefitry ny Vaomiera mahaleo 
misahana ny fifidianana (Ceni), Rakotonarivo Thierry. 

Fiverenana any amin’ny lisitra 

Nampiany ihany koa fa: “raha melohin’ny Fitsarana indray ireo kandidà solombavambahoaka ireo 
ny lisitra faharoa no mandray ny toerany ao amin’ny Antenimierampirenena. Raha tsy misy lisitra 
dia miakatra ny mpisolo toerana azy, ary raha toa ka tsy misy koa izany dia haverina ny fifidianana 
amin’ilay fari-piadidiana”. 

Hiankina amin’ny Fitsarana avokoa, noho izany, ny ho avin’ireo kandidà depiote tsara toerana 
amin’ny voka-pifidianana avy amin’ny tranonkalan’ny Ceni ireo. Etsy an-kilany, natomboka omaly 
ho tapitra amin’ny 13 jona ny fikirakirana ireo voka-pifidianana amin’ny alalan’ny fitanana 
voarain’ny Ceni. Amin’ny 14 jona no haravona ny famoahana ny vokatra vonjimaika. Amin’ny 15 jona 
no hampahafantarina amin’ny fomba ofisialy an’ireo vokatra feno vonjimaika ireo. 











Enregistrer mon nom, mon e-mail et mon site web dans le navigateur pour mon prochain commentaire. 



