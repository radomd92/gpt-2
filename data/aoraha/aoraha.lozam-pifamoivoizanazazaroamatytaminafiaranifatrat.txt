LOZAM-PIFAMOIVOIZANA :: ZAZA ROA MATY TAMINA FIARA NIFATRATRA TAMIN'NY VODIHAZO • AORAHA

Nanakoako ny hiakiaka sy antso vonjy nataon’ny mpandeha tao amina taksiborosy iray marika «Mercedes 
» tra-doza, tany amin’ny lalam-pirenena faha-25, tany Mavorano Manakara, omaly maraina. 

Maty tsy tra-drano ny zaza roa, lahikely iray, enin-taona, sy vavikely iray, efa-taona. Nifatratra 
vodihazo ny fiara. Saika naratra ny ankamaroan’ny mpandeha niaraka tamin’ny mpamily. Fantatra 
olona enina ambin’ny folo no mbola notsaboina tany amin’ny hopitaliben’i Manakara, omaly tolakandro. 

Ny angom-baovao nataon’ny mpitandro ny filaminana teny an-toerana no nahafantarana fa noho ny 
lavaka teo amin’ny arabe no nahatonga ny loza. Niala ny lavaka ny fiara. Tsy voavilin’ny mpamily 
familiana ka niala lalana ny fiara. Nidona tamina vody hazo lehibe iray, avy eo. Ny dona mafy niseho 
izany no nandratra ny mpandeha. 

«Zanak’olona samy hafa ireo zaza roa nindaosin’ny fahafatesana ireo. Voatsindry tao anaty fiara 
izany no heverina ho antony nahafaty azy ireo teo no ho eo. Nisy tapa-tanana sy folaka ary naratra 
ireo mpandeha. Voa mafy ihany koa ny mpamily », hoy ny zandary nanao ny fizahana teny an-toerana. 

Notaomina tamin’ny fiara fitondrana marary nihazo ny hopitaly ireo naratra. Tsy maintsy mbola 
sy hatao fanadihadiana izy ireo, amin’ny fotoana mahamety izany. 









Enregistrer mon nom, mon e-mail et mon site web dans le navigateur pour mon prochain commentaire. 



