TOLIARA : MPIVARO-MANDEHA, MATY NOTIFIRINA TELO LAHY TEO AN-TOKOTANINY – MIDI MADAGASIKARA

Nifanesisesy ireo olona namoy ny ainy, ny faran’ny taona teo sy ny fiandohan’ity taona ity. Raim-pianakaviana 
sahabo ho 45 taona eo, no maty tsy tra-drano notifirina telo lahy, ny alin’ny fetin’ny taom-baovao 
tao amin’ny Fokontany Antaravay Salimo Toliara. Araka ny fanazavana azo, dia nipetraka naka aina 
tsiotsio-drivotra teo an-tokotaniny ity lehilahy mpivaro-mandeha ity no nisy telo lahy nandalo 
azy. Nanatona ity rangahy namoy ny ainy, ary niresaka tamin’ny iray tamin’ireo telolahy, ary niafara 
fifamaliana izany, araka ny fitantaran’ny vadiny izay nijanona tao an-trano. Taorian’izay, 
nipoaka ny basy, ka io no nanaitra ireo mponina manodidina sy ny vady aman-janak’ity namoy ny ainy. 
novonjena haingana nentina tany amin’ny hopitaly ity lehilahy naratra mafy nihosin-drà voatifitra, 
teo ihany dia tsy tana ny ainy noho ny fahaverezan-drà be loatra. Tsy naka na inona na inona kosa ireo 
fa nitsoaka avy hatrany raha vao vita ny “mission”-ny, ka mbola karohina fatratra hatramin’izao, 
ny loharanom-baovao akaiky ny mpitandro filaminana mandray an-tànana ny raharaha. 




















