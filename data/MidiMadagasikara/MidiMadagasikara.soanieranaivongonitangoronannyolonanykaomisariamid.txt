SOANIERANA IVONGO : NITANGORONAN’NY OLONA NY KAOMISARIA – MIDI MADAGASIKARA

Tonga nitangorina teo amin’ny kaomisarian’ny polisy tao Soanierana Ivongo ireo vahoaka an-jatony 
tany amin’ny fokontany Andapafito, ao amin’ny distrikan’i Soanierana. Ny antony dia resaka fiotazana 
alohan’ny fotoana nataon’ity tantsaha iray tao amin’ity fokontany ity, noho ny voalaza fa fahazoan-dalana 
lehiben’ny fokontan’Andapifito azy. Raha ny angom-baovao natao dia ny herinandro nivalona iny 
nalain’ity tantsaha mpamboly lavanilina ao amin’ny fokontany Andapafito ity ny lavaniliny nefa 
tsy misokatra ny taom-piotazana. 20kgs ihany no voalazan’ny vaovao fa alalana azony, nefa 40kgs 
ireo lavanilina notazany. Tsy nampaninona ny solontenam-panjakana any an-toerana anefa izany, 
ny antony tena nahatonga ny olana dia nandrahoan’ity tantsaha ity ilay lavanilina ka voatery nandray 
andraikiny ny tompon’andraiki-panjakana nampiantso ity tantsaha ity hamaly ny fangataham-panazavana 
Tonga tao Soanierana Ivongo tokoa ny tenany hamaly ny antso, nanao andian’ny am-polony izy ireo 
samy mpamboly lavanilina ihany koa, saingy nisy ity milaza ho delegen’ny mponina any an-toerana 
nilaza tamin’izy ireo fa manome vola 170.000 ariary azy avokoa izy am-polony ireo dia milamina 
raharaha. Natoky izany ireto mpamboly lavanilina dia niverina nody tsy namonjy ny fampiantsoana 
tao amin’ny polisy tany an-toerana. Raha naheno ity fakana vola tsy ara-dalana nataon’Ingahy 
ity ny lehiben’ny distrika ny alakamisy teo, dia naniraka polisy hisambotra ilay efa nahandro 
tao Andapafito tsy ara-dalana ity. Tsy tratran’izy ireo anefa ilay mpamboly lavanilina ka ilay 
voalaza ho nanome alalana azy nanao izany no nosamborin’ny polisy hoentina hiatrika ny fakana 
azy. Raha nahare izany anefa ilay mpamboly lavanilina tsy nanara-dalana dia tonga nanara-dia 
filoham-pokontany ity, saingy raha tonga teo anivon’ny polisy dia mbola nasaina nody aloha satria 
ho anio sabotsy no hakana am-bavany azy. Raha nahare anefa ireo mponina tao Andapafito fa nogadrain’ny 
ity tantsaha mpamboly lavanilina ity sy ny filoham-pokontan’izy ireo dia nanao diabe nitaingin-dakana 
ary nitangorona teo anivon’ny kaomisarian’ny polisy tokony tamin’ny 02 ora sy sasany. Raha nifanazava 
ny roa tonta dia niravona ihany ny olana ka niverina namonjy fodiana ireto fokonolona. Izy roa kosa 
miandry ny fangataham-panazavana azy ireo ao Soanierana Ivongo. Tsy nisy ny zavatra simba, tsy 
ny voasambotra, nilamina ihany koa ny tanana taorian’ny olana. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

