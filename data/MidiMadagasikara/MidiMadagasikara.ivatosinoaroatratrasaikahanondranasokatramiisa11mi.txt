IVATO : SINOA ROA TRATRA SAIKA HANONDRANA SOKATRA MIISA 11 – MIDI MADAGASIKARA

Ny sabotsy lasa teo, sinoa taiwanais roa no tratran’ny pôlisy misahana ny sisin-tany, saika hanondrana 
sokatra teo amin’ny 11 isa teo. Harem-pirenena saika halefa any Guangzhu izy ireo no izao sarona 
asa ratsiny izao. Raha ny fanazavana azo dia efa tsara fono tanteraka izy ireo miaraka amina « chargeur 
finday, mba tsy ho hitan’ny « scanner ». Efa tena matihanina tanteraka amina resaka trafika mihitsy 
izany ity lehilahy 40 taona sy vehivavy 24 taona ity. Nefa na dia eo aza ny fahakingany, tsy nahasaka 
mpiaro ny sisin-tany tsy ahafantatra ny asa ratsy natao izany. Araka ny fantatra tokoa mantsy dia 
fihetsika mampiahiahy nasehon’izy ireo, nandritra ny mody filazany ho fotoana fialany sasatra 
Ankarafantsika no nahatonga ny ahiahy tamin’izy ireo. Efa nampandrenesina ny mpitandro filaminana 
an-toerana ary efa nisy ny fanadihadiana saingy, niala maina ireo mpanao famotorana. Nony handeha 
tetsy Ivato vao tratra ny nafenina. Tsy ireo sokatra ireo ihany no sarona tao anaty valizin’ireto 
ireto fa mbola nisy vato sarobidy maromaro. Raha toa izao foana ny vokatra, angamba mety hanan-karena 
ireo mponina mitrongy vao homana eto Gasikara. Fa ny mampalaelo sy mampametram-panontaniana 
mpanara-baovao dia mazàna, saika afaka ho azy ary mamerina ny ataony indray ireo mpanondrana an-tsokosoko 
tahak’izao. Amin’ny tranga toa itony marina mantsy dia mety hiresaka indray ny vola, ary ho very 
fotsiny any ilay raharaha, afa-maina ny mpanao ratsy. Dia hiverina manao ny ataony indray ireo 
… mandram-paha ringana ireo harena sy zava-tsarobidy tiany ho tsetsafiny eto angamba ? 



