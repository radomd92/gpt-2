FAMADIHANA PALITAO : NATSAHATRA NY HCC AMIN’NY ASANY NY SENATERA JEANNOT FERNAND

Sambany teto Madagasikara no misy loholona voasazin’ny Fitsarana avo momba ny Lalàmpanorenana 
natsahatra amin’ny asany na tratran’ny atao hoe “déchéance”. Tsy voasaringotra amina resaka 
na tafiditra amina tambazotran-jiolahy anefa ny senatera Jeannot Fernand fa resaka famadihana 
no antony nampitsaharana azy amin’ny asany. Marihana fa loholon’i Madagasikara lany tamin’ny 
antoko TIM tany amin’ny Faritanin’i Mahajanga i Jeannot Fernand, saingy amin’izao fotoana izao 
nilatsaka ho fidiana depiote ao amin’ny distrikan’Ambato Boeny, amin’ny anaran’ny IRD (Isika 
miaraka @ Andry Rajoelina) ny tenany. Tsy nankasitraka izany fivadihana palitao mibaribary izany 
ireo mpitantana ny antoko Tiako i Madagasikara ka nangataka ny fampitsaharana azy amin’ny asany 
anivon’ny birao maharitra ny Antenimierandoholona. Ny 27 aprily lasa teo tonga teny amin’ny Fitsarana 
momba ny Lalàmpanorenana ny fitoriana avy amin’ny birao maharitra ka omaly talata vao nivoaka 
didy tsy azo ivalozana. Azo raisina tsara ny fitoriana ary mitombina ny fangatahana ny fampitsaharana 
senatera Jeannot Fernand, hoy ny HCC tao anatin’ny didy navoakany, omaly. Avy hatrany moa dia mandray 
toeran’ity loholona TIM voaongana ity ny mpisolo toerana azy tao anatin’ny lisitra tamin’ny fifidianana. 
zavatra iray mahagaga amin’ity raharaha ity dia ny mbola naneken’i Andry Rajoelina sy ny olona 
azy ny handrotsaka an’i Jeannot Fernand ho kandidà depiote any Ambato-Boeny kanefa olona efa hita 
izao fa mpamadika palitao gaigy lahy. 

