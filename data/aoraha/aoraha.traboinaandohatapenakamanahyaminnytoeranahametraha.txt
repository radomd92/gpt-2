TRABOINA ANDOHATAPENAKA :: MANAHY AMIN'NY TOERANA HAMETRAHANA AZY IREO MPONINA • AORAHA

Mbola tsy misy resaka hatreto ny hanesorana ireo mponina tra-boina avy eny Ampamarinana, Tsimialonjafy 
Ankadilalana natoby eny amin’ny village Voara Andohatapenaka. Efa misy ny feo miely fa hafindra 
an-toerana izy ireo amin’ny volana avrily ho avy izao satria tsy azo antoka ny ipetrahan’ izy ireo 
eny an-toerana satria mety ilain’ny tompony ny tany. 

Noho izany, manahy amin’ny toerana hametrahana sy hamindrana azy ireo indray ireto tra-boina 
na dia mbola tsy misy teny midina momba ny fanalana azy aza. “Efa misy feo ihany hoe amin’ ny 6 avrily 
avy izao izahay no tsy maintsy hiala eto. Gaga ihany izahay satria hatreto mbola tsy misy mihitsy 
toromarika amin’ny toerana tokony hifindranay indray nefa izahay tao anatin’ilay tsy afaka miverina 
an-toerana intsony”, hoy Razafimanjato Lanto, solontenan’ny mponina sy tomponan’andraikitry 
tra-boina, eny Andohantapenaka. 



Ankoatra ireo efa niala dia mbola maro no tafajanona eny an-toerana ary misy fiantraikany amin’ny 
fidiram-bolan’ ny tokantrano sasany anefa izany. “Tapaka ny fitadiavam-bola nataonay satria 
teny amin’ny Ampamarinana avokoa ny mpanjifa ny zaitra ataonay. Ny havana sy izay namana akaiky 
no hany mampanjaitra aty aminay amin’izao. Ny fianakaviana sy ny ankizy no mba manampinampy kely 
eto”, raha ny fanazavan-dRandrianarivelo Edmond, isan’ireo traboina eny amin’ny Village Voara. 

Raha tsiahivana dia efa ho iray volana sy tapany teo izay no nijanonan’ireto mponina ireto teto 
Village Voara Andohantapenaka taorian’ ny fianjeran’ilay vatobe teny Ampamarinana ka tsy maintsy 
azy ireo tamin’ny toeram-ponenany vonjimaika. Fianakaviana enimpolo izy ireo amin’izao fotoana 
ahitana olona miisa telonjato. 

Raha ny fanazavana nentina tompon’andraikitra iray teny an-toerana dia an’ny Seimad ity toerana 
ka tsy mbola azo antoka hatreto ny hipetrahan’ireto traboina ireto maharitra eo saingy miankina 
fitondram-panjakana ny fanapahan-kevitra rehetra. Miandry vahaolana avy amin’ny fitondram-panjakana 
ny toerana hametrahana azy, noho izany, ireo mponina tra-boina ireo. 









Enregistrer mon nom, mon e-mail et mon site web dans le navigateur pour mon prochain commentaire. 



