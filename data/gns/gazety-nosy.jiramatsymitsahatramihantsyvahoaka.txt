JIRAMA : TSY MITSAHATRA MIHANTSY VAHOAKA

Accueil > Gazetin'ny nosy > Jirama : Tsy mitsahatra mihantsy vahoaka 

Publié le 10 avril 2019 



Ankoatra ny fahatapatapahan’ny herin’aratra ny Jirama, izay adika hoe “delestazy” dia ny tsy 
famatsiana rano ny mpanjifa ny Jirama koa dia mampijaly ny faritra maro, raha ny eto andrenivohitr’Antananarivo 
ny manodidina manokana no asian-teny. 

Efa nanosika ny mponina tamin’ireny faritra ireny hitroatra sy hijoro ary niseho ankalamanjana 
andalambe ny Jirama. Niseho izany teny Itaosy. Nisy ny toa izany teny Ambondrona. Ny farany teo 
ny mponin’i Tsiadana sy Ankatso iny no tsy nanaiky raha tsy nifanatona sy nifanentana haneho ny 
fankasitrahany an’izany fampijaliana azy izany. 

Dia mihazakazaka mitady sy mikatsaka ny vahaolana ny avy ao amin’ny Jirama. Matetika dia voavaha 
olana, na vonjy maika sy amin’ny ampahany ihany aza tamin’ny ankapobeny. 

Na izay ihany aza dia efa manitikitika ny saina ny hoe “hay ve ny Jirama mahita vahaolana ihany amin’ity 
herin’aratra sy rano ho an’ny mpanjifa azy ity fa tsy manana finiavana hampihatra izany vahaolana 
mialoha, mba hisorohana ny savorovoro sy ny korontana?” 

Tena miharihary toy ny kary an’efitra ny tsy fahafehezan’ny tompon’andraikitra ny Jirama mampihodina 
mampahomby ny anjara-asany amin’ny vahoaka ka mahalasa fisainana. 

Efa nisehoana antambo io tsy fahafehezan’ny tompon’andraikitra ny Jirama miahy ny mpanjifa azy 
tany amin’ny faritra sasany, izay niteraka famotehan’ny olona sasany ny foiben’ny Jirama mihitsy. 

Fady anay ny manome rariny ny tranga toa izany saingy matoa avoitra ety ambony gazety ireny dia mba 
handraisan’ny tompon’andraikitra ny fepetra rehetra mialoha mba tsy hisehoan’ny fahatezerana 
miteraka antambo sy loza toa ireny. 

Aoka tsy efa mirehitra ny trano vao hihazakazaka mitady mpamono afo fa mandavan-taona, mandrakariva, 
tokony hitandrina tsy hiteraka loza ny tompon-trano e ! 





