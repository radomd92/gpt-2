TOLIARA : NOTIFIRIN’NY JIOLAHY NY ZANAKY NY TOMPON-TRANO – MIDI MADAGASIKARA

Maty tsy tsa-drano nandritra ny fanafihan-jiolahy ny zanaky ny tompon-trano. Omaly maraina tokony 
tamin’ny iray ora no tonga nanao ny asaratsiny ny andian-jiolahy, izay tsy nisalasala ny nampiasa 
fitaovam-piadiany rehefa mba niezaka nanohitra azy ireo ny tao an-trano. Andaboly no anaran’ilay 
nisehoan’ny fanafihana. “Namaly ny zanaky ny tompon-trano, niezaka ny niaro ny fianakaviany 
sady niady tamin’ireo olon-dratsy mba tsy hahatafidiran’ireo tao an-trano. Mainka koa anefa 
toa nandrisika ireo mpanafika hampiasa ny basiny. Dia notifiriny tokoa ka maty tsy tsa-drano”, 
araka ny fanazavana azo avy any an-toerana. Nahoraka tao an-tananan’i Toliara ity vaovao ratsy 
maraina ity, indrindra koa fa vao nanomboka ny herinandro. Vola mitentina roa tapitrisa ariary 
lasan’ny mpanafika. Nosokafan’ny mpitandro ny filaminana ny fanadihadiana mahakasika ny raharaha 
andrandrain’ny mpiara-belona tamin’ireo niharam-boina noho ny hetraketraky ny olon-dratsy 
hahatratrarana ireo nahavanon-doza. 



