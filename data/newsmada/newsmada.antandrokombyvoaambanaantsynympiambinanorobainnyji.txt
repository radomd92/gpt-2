ANTANDROKOMBY  : VOAAMBANA ANTSY NY MPIAMBINA, NOROBAIN’NY JIOLAHY NY EPP | NEWSMADA

Par Taratra sur 17/02/2017 

Norobain’ny andian-jiolahy nirongo fitaovam-piadiana ny EPP Antandrokomby Anosizato Andrefana, 
alina. Lasan’ireo jiolahy tamin’izany ny ordinatera sy ny entana samihafa tao an-tsekoly… 



Tsy afaka nanao na inona na inona ireo mpiambina ny sekoly nandritra ity fanafihan-jiolahy nirongo 
ireto ity. Voalaza fa hoe voaambana antsy ny mpiambina ny sekoly ka tsy afa-nanoatra manoloana 
jiolahy. Araka ny fanazavan’ny mpiambina, miisa efatra ireo jiolahy tompon’antoka tamin’ity 
ity. Voalazan’ny talen’ny EPP Antandrokomby, Randrianjafy Elidio fa lasan’ireo jiolahy ny ordinatera 
vilany fampiasan’ny sekoly, kidoro sivy sy boky vitsivitsy. Mbola nisy efitra hafa kosa anefa 
voasokatr’ireo olon-dratsy. Nikasa hanohitra ihany ny mpiambina fa be no ho vitsy manoloana ireo 
nirongo fitaovam-piadiana. Tsy nisy kosa ny aina nafoy nandritra ny fanafihana satria lasa nitsoaka 
hatrany ry zalahy rehefa nahazo izay nilainy. 

Efa mandeha ny fanadihadiana eny anivon’ny zandary momba ity fanafihana tao amin’ny EPP ity. Nohamafisin’ireo 
eny amin’ny manodidina ny sekoly fa azo lazaina ho milamindamin-dratsy ihany ny fandriampahalemana 
amin’ny kaominina Anosizato Andrefana, saingy nahavariana ny rehetra ny nahita ity trangana 
tao amin’ny EPP Antandrokomby ity. Miahiahy kosa ny mponina fa mety efa voaomana mialoha ity fanafihana 
saingy aorian’ny fanadihadiana no hamantarana ny marina rehetra momba ity raharaha ity. Tsy azo 
intsony ny fandriampahalemana fa hatramin’ny sekoly avy sahin-dry zalahy tafihina. Tsy kely 
ny ratsy. Samia mailo. 



Les commentaires sont fermées. 

