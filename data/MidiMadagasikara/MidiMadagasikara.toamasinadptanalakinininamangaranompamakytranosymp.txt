TOAMASINA : DÉPÔT ANALAKINININA – MANGARANO : MPAMAKY TRANO SY MPANENDAKA EFA-DAHY SARON’NY POLISY – MIDI MADAGASIKARA

Mitohy hatrany ny ezaky ny mpitandro ny filaminana eto Toamasina araka ny baiko azon’izy ireo avy 
amin’ny lehibeny, amin’ny fametrahana ny filaminam-bahoaka isam-pokontany. Samy manana ny 
entiny miasa avy izy ireo arakaraka ny iraka ampanaovina azy ireny. 

Ho an’ny polisim-pirenena dia misy ny ezaka ataon’izy ireo amin’ny fahatrarana ireo mpamaky trano 
mpanendaka, amin’ny fiaraha-miasa amin’ireo andrimasom-pokonolona isam-pokontany. Vokatr’izay 
tratran’izy ireo tao Depot Analakininina ireto mpamaky trano telo lahy, izay mbola niaraka tamin’ny 
nampiasainy sy ny saron-tava nataon’izy ireo, ny sabotsy alina nifoha ny alahady teo. Manodidina 
20 taona hatramin’ny 23 taona izy ireto, izay niaraka tamin’ny entana halatra azony tahaka ny moto 
telo, sy ny kojakojan-tokantrano samihafa ihany koa. Efa-dahy izy ireto no nanao izao famakiana 
izao, saingy tamin’ny fisamborana nataon’ny polisy dia ny telo lahy no tratra fa tafaporitsaka 
ny iray. Ankilan’ireo dia mpanendaka iray mbola niaraka tamin’ny antsy lava fitondrany, izay 
nahitana soritra ra taminy, no tratran’ny polisy ihany koa tao Mangarano nandritra ny fisafoana 
nataon’izy ireo ny lalam-pasika ny alahady alina teo. 

Efa maro ihany izay voasambotry ny mpitandro ny filaminana amin’ireo mpamaky trano sy mpanendaka 
teto Toamasina. Misy amin’izy ireny no niharan’ny fitsaram-bahoaka ka ny fahatongavan’ny mpitandro 
filaminana no tsy nahafaty azy ireo, nefa misy hatrany ireo andiany mbola manao ity asan-jiolahy 
misy ihany koa ireo mpamerin-keloka aorian’ny fivoahana ny fonja. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

