LOZAM-PIFAMOIVOIZANA :: MATY TSY TRA-DRANO IRETO ROA LAHY NANDEHA MÔTÔ • AORAHA

Namoy ny ainy teo no ho eo ny lehilahy roa mpinamana, 41 taona sy 35 taona, nandeha môtô namakivaky 
lalana mampitohy an’i Vatomandry sy Antsampa­nana, Toamasina, afak’omaly harivariva. Nifandona 
ny taksiborosy ny kodiaran-droa noentin’izy ireo. 

Vokatry ny fandehanana mafy teo amin’ny môtô no nitarika ny loza, araka ny tombantombana nataon’ny 
filaminana. “Ny valin’ny fanadihadiana sy ny fihainoana ny vavolombelona ihany anefa no hahafantarana 
marina”, hoy izy ireo. 

Fifanenana namoa-doza 

Avy any Vatomandry ilay kodiaran-droa nanao taingin-droa. Nifanena taminy ny fiara iray marika 
Mercedes Sprinter» nitondra olona avy aty an-drenivohitra izy. Teo amin’ny toerana roa ambin’ 
folo kilaometatra tsy hidirana an’Antsampanana, no niseho ny loza. «Fidinana sady misy fiolahana 
toerana io. Voadonan’ny lohan’ny fiara ireo mpandeha môtô ka samy nipitika lavitra teo. Hita fa 
teny amin’ny faritra tsy tokony hizorany ihany koa ity kodiaran-droa ity. Samy tsy nanao aroloha 
roa lahy. Ny ratra vokatry ny dona mafy nahazo azy ireo no nitarika ny fahafatesana teo no ho eo», 
ny zandary nanao ny fizahana teny an-toerana. Notazonina avy hatrany hatao famotorana ny mpa­mily 
ny taksiborosy. Nohenoina teny an-toerana ireo mpandeha vavolombelona nahita ny loza. Fotoana 
taorian’ ny voina, vao tonga nijery ny razana ny fianakavian’izy roa lahy namoy ny ainy. Tsy maintsy 
ny Fitsarana ny raharaha noho ny fisiana fahafatesana olona. 









Enregistrer mon nom, mon e-mail et mon site web dans le navigateur pour mon prochain commentaire. 



