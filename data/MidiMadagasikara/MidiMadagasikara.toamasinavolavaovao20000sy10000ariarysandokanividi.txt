TOAMASINA : VOLA VAOVAO 20.000 SY 10.000 ARIARY SANDOKA NIVIDIANANA ENTANA MITENTINA 670.000 ARIARY – MIDI MADAGASIKARA

Ny 22 novambra teo dia nisy ity raim-pianakaviana iray ity nividy entana tamin’ity mpivarotra 
izay isan’ny goavana ao Ambodibonara kaominina Andranombilaha Toamasina II. Niandrasany tsy 
an-tanana fa nividy entana teto Toamasina ilay ramatoa tompon’ny tranom-barotra fa ny reniny 
efa antitra ihany no nivarotra, no nohararaotiny nividianana ny entana maromaro andro hariva, 
nandritra izany dia vola sandoka 20.000 ariary sy 10.000 ariary tamin’ireo vola vaovao nivoaka 
ela no nampiasainy tamin’izay. Mitetina 670.000 ariary ny sandan’ny entana novidiany saingy 
anatin’izay dia ny 30.000 ariary ihany no vola tena izy fa ireo vola 20.000 ariary niisa 10 sy ireo 
10.000 ariary niisa 26 dia vola sandoka avokoa. Tsy nahita ireto vola sandoka anefa ilay ramatoa 
fa ny vola nafaran’ilay ramatoa tompony teto Toamasina hanampiana hividianana entana vao nahatsikaritra 
ka avy hatrany dia nametraka fitoriana teo anivon’ny zandarimariam-pirenena. Ny 23 novambra 
dia nanomboka ny fikarohana tratra tamin’izany ity raim-pianakaviana ity satria tadidin’ilay 
nivarotra tsara ny endriny. Vao tratra anefa ity raim-pinakaviana ity dia nilaza fa avy nivarotra 
tao Antananarivo ny tenany, ka nandritra izany no nahazoany ireto vola sandoka tamin’ny vola vaovao 
nilaza ny vonona hiara-hiasa amin’ny zandary koa ny tenany ka nanome ny laharana findain’ilay 
nividy ny vatosoany izay nahazoany ireto vola sandoka ireto. Nandritra ny fakana am-bavany azy 
anivon’ny zandary ihany koa nilazany fa hosoloiny ireto vola sandoka nomeny ireto mpivarotra 
saingy tsy nanaiky izany intsony ilay mpivarotra noho ny vola sandoka heloka be vava. Nandritra 
fakana ny vaovao teo anivon’ny zandary anefa dia namoaka vava ity raim-pianakaviana nampiasa 
sandoka ity fa “tsy ho voagadranareo izany aho raha mbola misy ihany koa ny vola, satria mahalala 
maro eo anivon’ny fitsarana aho ary vonona ny hampiasa vola be hahafahako tsy hiditra am-ponja”. 
fiafaran’ny tokalak’andro no niakatra fampanoavana sy mpitsara mpanao famotorana ny raharaha 
tamin’ny fotoana nanoratana ny vaovao, tsy mbola fantatra ny didy navoakan’ny fitsarana ambaratonga 
Toamasina. 




















