MÔPERA MATY TENY MAHITSY : NANKAIZA IREO ZANDARY NAMBARA FA NOGADRAINA?

Volana maromaro lasa izay dia nisy Pretra avy amin’ny fiangonana katolika (Môpera), maty teny 
faritr’i Mahitsy teny. Niteraka resa-be tamin’ny manodidina sy teny an-toerana izany, ary vontoantin’ny 
nandritra ny fotoana naharitra teo anivon’ny fiangonana katolika. 

Mba hizahozahoan’ny fitondram-panjakana fa “mandray andraikitra izy ireo”, dia nampanakoakoina 
nanaovana angoan-tenda fa “zandary 10 no naiditra am-ponja satria voarohirohy na ahiahiana ho 
tamin’iny vono olona iny”. Tsy fahafatesana tsotra mantsy fa fahafatesana nateraka ny vono no 
tamin’ity Môpera ity. 

Raha ny akom-baovao anefa amin’izao fotoana dia efa ela no tsy nisy notanana intsony fa miriaria 
ny olona madio na tsy manana ahiahy ho voarohirohy amin’ny raharahan-keloka toa io ireo zandary 
nambara fa migadra ireo. Nisy mihitsy aza ny loharanom-baovao re fa “toa na iray minitra aza tsy 
am-ponja izany ireo”. Olona tsy nanana andraikitra tamin’io tranga io no mbola tanana amin’izao 
ary ny zandary izay tena iantefan’ny ahiahy, izany Hery na Ravorona izany, dia nalefa nifindra 
iasana any Miarinarivo Itasy any. 

Mba afaka mitondra fanampim-panazavana momba an’izao raharaha izao ve ny sekreteram-panjakana 
ny zandarmariam-pirenena, ny Jeneraly Ravalomanana, na ny fitondram-panjakana amin’ny ankapobeny? 

Tsy afenina fa manara-maso akaiky an’ity raharaha ity ny fianakaviamben’ny fiangonana katolika 
an-toerana ka hatrany ivelany any amin’ny foiben’ny fiangonana katolika any Vatikana any, ary 
ho isan’ny teboka horesahin’ny Ray Masina François amin’ny ho fitsidihany an’i Madagasikara 
volana septambra izy ity, raha ny fantatra. 



