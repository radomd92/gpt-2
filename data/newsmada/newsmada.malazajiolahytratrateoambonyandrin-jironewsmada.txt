MALAZA: JIOLAHY TRATRA TEO AMBONY ANDRIN-JIRO | NEWSMADA

Par Taratra sur 31/08/2018 

Nidoboka am-ponja avy hatrany rehefa avy natolotra ny fampanoavana, afakomaly ilay jiolahy nikasa 
panneau solaire teny amin’ny Digue eo anelanelan’i Malaza Ampitatafika sy Fenoarivo, distrika 
Atsimondrano. Ny zandary avy ao amin’ny borigadin’i Fenoarivo no nahasambotra ity jiolahy ity, 
alatsinainy 27 aogositra 2018 tamin’ny 1 ora sy 30 mn maraina. Tsy nanampo ity lehilahy ity fa zandary 
fisafoana amin’ny alina tao anaty fiara sivily iray no nahatsikaritra azy ka nidina nisambotra 
avy hatrany. Nandritra ny famotorana nataon’ny zandary no nahafantarana fa avy eny Ambohimangakely 
jiolahy ity no tonga mangalatra panneau solaire eny Fenoarivo. Tamin’ny fanadihadiana ihany 
no nahalalana fa vao avy nahavita sazy tany Antanimora noho ny halatra, iray volana lasa izay izy, 
izao nanohy ny asa ratsiny izao indray nony nivoaka ny fonja. Tsy mandry andro, tsy mandry alina 
zandary amin’ny asa fiarovana nankinina aminy ary manentana hatrany izy ireo amin’ny fiaraha-miasa 
vahoaka amin’ny alalan’ny fampitam-baovao raha misy trangan-javatra mampiahiahy. 



Les commentaires sont fermées. 

