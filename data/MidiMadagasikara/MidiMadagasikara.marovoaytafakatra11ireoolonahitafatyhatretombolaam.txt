MAROVOAY : TAFAKATRA 11 IREO OLONA HITA FATY HATRETO, MBOLA AM-POLONY NO TSY HITA – MIDI MADAGASIKARA

Hatramin’ny omaly antoandro, dia fantatra fa tafakatra 11 ireo olona namoy ny ainy, noho ilay loza 
niseho tao Marovoay, ny talata lasa teo. Raha ny fampitam-baovao azo, dia mbola misy eo am-polony 
ho any ireo olona mbola tsy hita popoka hatreto. 

Miezaka hatrany ireo tompon’andraikitra any an-toerana, ampian’ireo zandary amin’ny fitadiavana 
olona tsy hita popoka, nandritra ny faharendrehan’ilay lakam-by mampitohy an’i Manaratsandry 
Marovoay, ny talata lasa teo. Araka ny fantatra, dia ny maraina hatramin’ny antoandro ihany izy 
no afaka mikaroka, fa ny hariva kosa dia efa manomboka misamonta sy misondrotra ny rano. Ankoatr’ireo 
fito namoy ny ainy, efa hita ny alarobia lasa teo dia niampy efatra indray izany omaly. Raha ny fampitam-baovao 
dia tany amin’ny 3 km miala ny toerana nisian’ilay loza no nahitàna ireto vatana mangatsiaka hafa 
izay ny sasany, hita teny an-tsefatsefan’ny hazo sy ny moron-drano teny. Misy milaza ihany koa 
milaza, fa mbola misy olona tavela ihany koa tao ambanin’ilay lakana nivadika, saingy mbola manano 
ny mitady azy ireo. Ilay lakana moa, raha ny fantatra, dia mbola tavela eny am-povoan-drano ary 
manomboka ho difotry ny fasika sy ny fotaka. 

Hatreto dia mbola tsy voafaritra mazava izay tena isan’ny olona nentin’ity lakam-by ity. Ny kapitenin-tsambo 
koa, araka ny voalaza dia tsy nanaraka velively ny tondrozotra napetrak’ireo tompon’andraikitra 
ny fifamoivoizana an-dranomamy. Vinavinaina ho any amin’ny 50 mahery any araka izany no isan’ireo 
niaraka tamin’ny entana isan-karazany. Antony iray nampavesatra ilay lakana ka izao nampahadobo 
azy izao. Ny rivotra ihany koa tetsy an-danin’izay nanampy trotraka ny fahavoazana. Tsiahivina, 
olona 33 no avotra soa aman-tsara tamin’ity loza ity. Efatra tamin’izy ireo no tsy nahatsiaro tena 
fotoana nitrangan’ny loza, saingy efa nahazo fitsaboana ary mbola mitohy manaraka izany any amin’ny 
izy ireo. 




















