MANANJARY : NIAMBOHO NY AMPANJAKA NICOLE ANDRÉ

Niamboho omaly talata faha 02 jolay 2019 ny ampanjaka Nicole André izay ampanjaka ao Masindrano. 
an-toerana ny misy ny “Valamena” izay mitazona ny fady sy ny fomba ary ny hasin’ny fanjakana nentin-dRaminia 
razamben’ny Antambahoaka. 

87 taona ny Ampanjaka Nicole André izao niamboho izao. Izy no filohan’ny filankevitra ny ampanjaka 
manontolo aty Mananjary. Mpam- 

pianatra tamin’ny sekolim-panjakana EPP izy tamin’ny fahatanorany. 

Misaona ny fanjakana Antambahoaka sy ny mponina any Mananjary sy Vatovavy Fito Vinany manontolo. 

Raha ny tantara no averina dia taranak’ilay Solitan na ampanjaka arabo avy any Masoundie i Raminia 
tonga teto Madagasikara tamin’ny taona 1336-1337. Niara-dia tamin’ny ampanjaka Jiosy-Arabo 
izay razamben’ny Antemoro Anteony izy. Ny ampanjaka Raminia no nanorina ny fanjakana Antambahoaka 
Mananjary ary ny ampanjaka Ramakararo indray nanorina ny fanjakana Antemoro tao Matitanana Vohipeno. 

Misy tranobe folo Ny ampanjaka ao Mananjary. Ny fanjakana nefa nantsoina hoe fanjakan’ny dimy 
na dia ny efatra ihany aza no manjaka ao Mananjary, dia ny Ramelaza ao Ankadirano, izay lahimatoa, 
ao Masindrano izay sanivo, Ratsianka ao Ankatafana izay eny ampitan’ny vinanin’i Mananjary, 
ny faralahy izay ao amin’ny tranobe Satrokefa ao Masindrano izay tompon’ny fanapahana farany 
fanjakana Antambahoaka manontolo. Ramasindia avy ao Ankatafana no fahadimy nefa maty novonoina 
tamin’Andriamahazonoro taty Imerina. 

Ao amin’ny tranobe Satrokefa no misy ity ampanjaka Nicole André ity. Io no foiben’ny tranobe izay 
hasin’ny fanjakana Antambahoaka. 

Ny renin’ny ampanjaka Andriamarohala na Ramarohala izay Mpanjakabe Anteony nanorina ny fanjakana 
Ivato-Fenovola ao Matitanana Vohipeno ka ipetrahan’ny hasin’ny fanjakana Malagasy dia taranaka 
ampanjaka Raminia. 

I Rambo izay zanaka lahimatoan’i Andriamarohala na Ramarohala izay ampanjaka tao Ikongo ka nanorina 
fanjakana Antanala, dia nomena vady avy ao Mananjary tamin’ny Antambahoaka tarana-dRaminia 
koa toa ny rainy. I Rambo izay namela ny fanjakana Antemoro ho an’i Iony izay zandriny faralahy koa. 

Izahay eto amin’ny La gazette de la Grande Ile dia miara-ory amin’ny fanjakana Antambahoaka sy 
vahoakan’i Mananjary amin’izao niambohoan’ny Ampanjaka Nicole André izao. 







