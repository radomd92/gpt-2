MAEVATANANA : ZANDARY IRAY MATY VOATIFITRY NY DAHALO – MIDI MADAGASIKARA

Zandary iray indray no lavo teo an-tanim-piadiany, raha nikasa ny handeha hanavotra olona voatafika, 
amin’ny kaominina Berivotra 5×5, ao amin’iny distrikan’i Maevatanana, ny harivan’ny alarobia 
teo. Raha ny fampitam-baovao azo avy tany an-toerana, dia nisehoana fanafihan-dahalo mahery 
tao amin’io tanana io, tokony ho tamin’ny fito ora hariva tany ho any. Fivarotana, an’ny mpandraharaha 
tany an-toerana tamin’io fotoana io no lasibatry ny dahalo, izay tsy mbola fantatra isa hatreto 
mirongo basim-borona. Vola an-tapitrisany maro no lasa tamin’izay. Raha nandre an’io ny zandary 
an-toerana dia niolomay, handeha hanavotra ity voatafika ity. Tamin’ny fotoana nahatongavan’ireo 
teo an-toerana anefa no teo an-dalam-pitsoahana mihitsy ireto olon-dratsy ireto. Raikitra teo 
fifampitifirana ka lavo tamin’izany ny zandary iray, mitondra ny gradina « adjudant ». Tsy nisy 
kosa ny tamin’ireo olon-dratsy, izay afa-nitsoaka tetsy andanin’izay. Taorian’io ihany, dia 
ny nanara-dia ireto olon-dratsy ireto, ary tao kosa ny nitondra ity zandary mahery fo ity, tany 
toeram-pitsaboana, saingy indrisy fa tsy tana intsony ny ainy. Mbola mitohy araka izany ny hazalambo 
an-toerana, araka ny fampitam-baovao azo. Ilay zandary namoy ny ainy kosa dia fantatra, fa rehefa 
voninahitra farany tao amin’iny tobin’ny vondron-tobim-pileovana tao Maevatana, dia naterina 
an-tanindrazany, any Mandritsara. 




















