HERY RAJAONARIMAMPIANINA : MBOLA MANANTENA NY HANAO FIHODINANA FAHAROA

Zavatra iray tsy dia nampoizin’ny mpanara-baovao tamin’iny fihodinana voalohany ny fifidianana 
iny ny isam-bato azon’ny kandidà natolotry ny antoko HVM, Hery Rajaonarimampianina. Toe-javatra 
fahita eran’izao tontolo izao ny hoe filoha am-perinasa mbola milatsaka ho fidiana ka tsy tafakatra 
fihodinana faharoa na koa mahazo salan’isa latsaky 10%. Raha ny taty amin’ny kaontinanta afrikanina 
dia i Hery Rajaonarimampianina irery no nandalo tamin’izany, izay niteraka fahafam-baraka goavana. 
tsy lany intsony aza ny filoha am-perinasa afrikanina iray, mba mihaotra ny 30 % daholo ihany ny 
azony fa tsy tahaka ity nahazo ny kandidàn’ny HVM ity. Ny azony anefa dia isam-bato ambany dia ambany 
8,83%, dia tsy manaiky ny fahareseny ity filoha teo aloha ity ka nametraka fitoriana eny amin’ny 
avo momba ny lalàmpanorenana. Ho an’ny antoko HVM mantsy, nisy ny hala-bato goavana niseho tamin’iny 
voalohany iny ka tsy tokony io salan’isa 8,83% io no azon-dRajaonarimampianina Hery. Ity farany 
izay nivahiny tao amin’ny onja-peo frantsay RFI ary mbola nanamafy ny fisian’izay hala-bato goavana 
Tsy izay ihany anefa fa raha ny resaka nataon’ingahy Hery Rajaonarimampianina tao amin’io onjam-peo 
io ihany, dia mbola manantena ny hanao fihodinana faharoa ny tenany satria mety hisy hoy izy ny kandidà 
tafakatra amin’ny fihodinana faharoa no mety ho voasazin’ny HCC ka ho esorina an-daharana. “Mbola 
vonjimaika fotsiny ihany no navoakan’ny CENI fa tsy vokatra ofisialy. Mbola aloha loatra angamba 
raha hilaza sahady isika fa ireo no kandidà hifanandrina amin’ny fihodinana faharoa. Ny HCC no 
teny farany ka manantena izahay fa hanao ny asany am-pahamarinana io rafi-pitsarana io”, hoy i 
Rajaonarimampianina, tao amin’ny RFI. Miharihary izany fa tsy mbola mieritreritra ny tenany 
resy tamin’ny fifidianana Rajaonarimampianina ary manantena mafy ny hanao fihodinana faharoa. 
mahagaga izany raha mijery ny fihetsiky ny antoko HVM amin’izao fotoana izao, isan’izany ohatra 
fanaramana olona hilanja sora-baventy teny anoloanan’ny foiben’ny CENI, eny Alarobia. 



