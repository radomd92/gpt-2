RAHARAHA SOAMAHAMANINA : SAZY MIHANTONA HERINTAONA NO AZON’IZY DIMY MIRAHALAHY – MIDI MADAGASIKARA

Omaly no nivoaka ny didim-pitsaràna mahakasika ny raharaha Soamahamanina, ka nitsaràna azy dimy 
mpitari-tolona sy voarohirohy, izay natao ny voalohan’ny herinandro teo. Fantatra ary fa herintaona 
sazy mihatona no didy navoakan’ny fitsaràna. Fidinanana an-dalambe tsy nahazoana alalàna, fandratràna 
filaminana, fihazonana fitaovam-piadiana tsy misy taratasy ara-dalàna. Ireo no niampangana 
mpitari-tolon’ny mponin’i Soamahamanina nosamborina ireto. Tsiahiviana fa efa iray volana 
dimy andro katroka no nitazomana am-ponja vonjimaika azy ireo. Taorian’ilay hetsika nahery vaika 
tany an-toerana, ho fanoherana ireo sinoa mpitrandraka volamena, ny 29 septambra lasa teo. Tonga 
tokoa ireo mpanohana an’ity hetsika ity sy ireo mponina avy ao Soamahamanina omaly tetsy amin’ny 
Anosy, niandry ity didim-pitsaràna. Azo lazaina hoy izy ireo fa mahafaly ihany ilay didy saingy 
mahafa-po. Nanambara mazava mantsy ny mpisolo vava mpiaro ireto voampanga ireto fa tsy mahafapo 
sazy mbola misy ambadika toa izany. « Takianay hoy hatrany ity mpisolo vava ity ny hanafahana azy 
madiodio, ka noho izany dia mbola hampiakatra ny raharaha izahay ». Etsy andanin’izay ihany koa, 
misy fitakiana tsy voavaly ny an’ireo mponina dia ny hanafoanana tanteraka ny fahazoan-dalana 
terantany sinoa mitrandraka harena an-kibon’ny tany ao Soamahanina. Mbola hitohy ny hetsika 
izany, araka ny filazan’izy ireo. 




















