IRAY VOLAN’NY TENY MALAGASY : LASAN-KO VAVANY TOA HARONTABEBAKA | NEWSMADA

Par Taratra sur 02/06/2016 

Volana jona, « Volan’ny teny malagasy ». Ilaina io. Tsy ilaina io ! Sarotra ny teny malagasy. Mora 
teny malagasy!… Zary miteraka resaka lava ny tontolon’ny teny malagasy. Ny Malagasy rahateo, 
resaka… 

Fitaovana iray lehibe mamolavola ny maha olona ny teny ampiasaina. Azo fantarina amin’ny teny 
ny vava ny tontolo nitaiza ny olona iray. Nosokafana, omaly, teny amin’ny Akademia Malagasy, Tsimbazaza, 
« Iray volan’ny teny malagasy ». Samy naneho ny heviny fa ny niraisana, ilay hafanam-po hiteny sy 
ny teny malagasy. Hatrizay, io hatrany no heno. 

Lasan-ko vavany toa harontabebaka fotsiny anefa, satria tsy iainana ilay tenenina fa hoenti-miseho 
sy eroa fotsiny. Lalàna mifehy ny Malagasy, amin’ny teny vahiny. Ny taratasim-panjakana, amin’ny 
vahiny. Ny teny hoenti-mampianatra ny taranaka malagasy, teny vahiny… Raha ireny tranga hita 
ireny no iaingana, toa fihetsika fihatsarambelatsihy fotsiny fa tsy hafanam-po izany no manosika 
Malagasy sasany hanome lanja ny teny malagasy amin’ny vanim-potoana tahaka izao. 

… Mahavariana, manana olo-mahay (manampahaizana) ny Malagasy, kanefa na ny mampita fahalalana 
amin’ny teny malagasy aza, tsy vita. Na inona na inona taranja na zavatra ianarana, azo atao tsara 
mampianatra izany amin’ny tenim-pirenena rehetra. Izay firenena mahavita izany, lasa lavitra… 
nahoana ny Malagasy no mampianatra ny taranany amin’ny tenin’ny hafa ? Tsy miasa araka ny tokony ho izy ny Malagasy manampahaizana. Voabahan’ny resa-politika. Sa voabahan’ny 
politika ? 



Les commentaires sont fermées. 

