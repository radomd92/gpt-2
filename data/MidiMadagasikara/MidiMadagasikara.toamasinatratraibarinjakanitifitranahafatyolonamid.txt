TOAMASINA : TRATRA I BARINJAKA, NITIFITRA NAHAFATY OLONA… – MIDI MADAGASIKARA

Voasambotry ny polisy tao amin’ny kaomisarian’ny biroborintany faha-2 ny herinandro nivalona 
izy roa lahy fanta-daza amin’ny asan-jiolahy mampiasa basy PA teto Toamasina. Tsy iza izany fa 
Barinjaka 29 taona sy i Tantely 20 taona, samy mponina ao Ambodisaina. 

Basy na Miaramila. Niara-voasambotra tamin’izy ireo koa ity tovovavy antsoina hoe “Rose” 28 taona, 
mpanatitra sy mpaka ny basy PA fampiasan’izy ireo. Samy niaiky ny zavatra nataony avokoa izy telo 
ireto tamin’ny fakana am-bavany azy ireo teo anivon’ny polisy nisahana ny famotorana. Ny angom-baovao 
tamin’izao raharaha izao anefa no nahalalana fa sakaizana miaramila antsoina hoe Robia, miasa 
anivon’ny toby 1/RM3, ity Rose ity, ka raha io angom-baovao io dia ity miaramila am-perinasa ity 
mpamatsy basy, saingy tamin’ny fampiantsoana azy dia tsy namaly ny antso izy satria nahazo baiko 
namany tsy hiatrika izany. 

Vola 8,6 tapitrisa. Raha hiverenana ny tantara dia ilay tranga fanafihana niseho tamin’ireo mpividy 
nirahan’ny mpampiasa azy, ny 29 may lasa teo, no tena nahalalana azy roa lahy ireto farany. Raha 
nanafina ilay vola be 8,6 tapitrisa ariary nentiny tao anaty gony sy mbola nentina kalesy izy ireo, 
nisy nahatsikaritra. Vao nigadona teo amin’ilay tranombarotra fividianana ilay sakafom-biby 
ireo dia raikitra avy hatrany ny fitifirana ilay iray tena nitondra ny vola, izay maty teo am-pitondrana 
teny amin’ny hopitaly be. Mbola nisy ity fiara 4×4 nanara-maso azy ireo izay voalaza fa mpanome 
vaovao mbola karohina. 

Taorian’ny fiakaran’ny raharaha teo anivon’ny fampanoavana sy ny mpitsara mpanao famotorana 
miandry fitsarana ao am-ponja ao Ambalatavoahangy i Barinjaka sefo, sy i Tantely mpanara-dia, 
i Rose mpanampy azy roa lahy ireto nanomboka ny sabotsy misandratra andro teo… 




















