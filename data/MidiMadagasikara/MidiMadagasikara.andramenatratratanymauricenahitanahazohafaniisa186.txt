ANDRAMENA TRATRA TANY MAURICE : NAHITANA HAZO HAFA NIISA 186 TAO ANATIN’IREO KAONTENERA ENINA – MIDI MADAGASIKARA

Nandritra ny fahatongavan’ireo andramena tao anatin’ireo kaontenera enina avy any Maurice ny 
maraina be teo anivon’ny seranan-tsambon’i Toamasina, avy hatrany dia nosokafana izy ireo ny 
raha vao tonga niatrika izany ny minisitra roa, nahitana ny minisitry ny vola sy ny teti-bola; sy 
minisitry ny tontolo iainana, ny ekolojia, ny ranomasina ary ny ala. 

Nisy ny famindrana ireo andramena 120 taonina ireo tao anaty kaontenera enina ireo tamina kaontenera 
izay tsy vita raha tsy tamin’ny 11 ora alina raha nanomboka tamin’ny 03ora tolakandro teo izany 
alakamisy teo. Raha nisaina anefa ireo andramena tao anatin’ireo kaontenera ireo, dia niisa 520 
tena andramena tao anatiny; nisy kosa ireo tsy andramena niisa 184 nampiarahana tamin’izy ireo 
namitahana ireo tokony nividy izany tany azia ny 2011 nahatrarana azy tao Maurice. Avy hatrany 
nahavana ireto hazo tsy andramena tao anatin’ireto kaontenera avy any Maurice ireto nefa nogiazana 
anivon’ny MICTSL ihany na izany aza; ireo tena andramena kosa dia nohidiana tao anatina kaontenera 
alohan’ny hanokafana ny tolo-bidy iraisam-pirenena aminy afaka enim-bolana. 

Ny zavatra tsikaritry ny rehetra niatrika ity fahatongavana sy fanokafana ireo kaontenera enina 
any Maurice ity teo anivon’ny seranan-tsambon’i Toamasina, dia ny tsy fifankazahoana teo amin’ireo 
mirahalahy nirahan’ny fanjakana niatrika ny raharaha. Na niezaka nanafina ny zava-nitranga 
izy ireo dia hita tamin’ny fihetsiky ny tsirairay ihany ny olana misy tamin’izy ireo. Voatery nosarahana 
izany ny fametrahana fanontaniana tamin’ireto minisitra ireto tsy hisian’ny olana. 




















