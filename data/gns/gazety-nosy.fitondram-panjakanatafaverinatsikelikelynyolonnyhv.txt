FITONDRAM-PANJAKANA : TAFAVERINA TSIKELIKELY NY OLON’NY HVM

Velon-taraina ny ankamaroan’ny mpiasa eo anivon’ny ministeran’ny Vola satria niandrandra fiovana 
ireo, ka voalohany tamin’ny fiovana nantenain’izy ireo ny hanavaozana hatrany ifotony an’ireo 
ambony isan-tokony zatra nanao ampihimamba ny tontolon’ny ministeran’ny Vola, nefa dia arakaraka 
fiovan’ny andro ho volana no isehoan’ireo karazan’olona nampiaiky ny maro, indrindra fa ireo 
niaro hatramin’ny farany ny HVM sy ny TIM, izay miha-mahazo vahana tsikelikely indray ao. 

Ny eo anivon’ny antokon-draharaha momba ny hetra (Direction générale des Impôts) izao dia kivy 
mihitsy raha nandre fa Ingahy Germain no voatendry ho tale jeneraly ao. 

Ingahy Germain izay fantatra ny fianakaviamben’ny ministeran’ny Vola fa olona “tsy mitapo-drano” 
ary mahazo avara-patana tamin’i Voahangy Rajaonarimampianina. 

Tamin’ny faha-10 Oktobra 2017, ohatra, no nivoahan’ny didim-panjakana laharana 2017-917 izay 
an’Ingahy Germain ho Administrateran’ny Banky Foiben’i Madagasikara. Nandritra ny fitondrana 
dia niezaka araka izay tratry ny heriny niaro an-dRajaonarimampianina sy ny olon’ny HVM izy, ary 
nanenjika ny mpiasan’ny ministeran’ny Vola nidina an-dalambe tamin’ireny tolon’ny Depiote 
tamin’ny taon-dasa toa izao ireny. Izy anefa no voatendry ho tale jeneralin’ny Hetra amin’izao 
ka miteraka fahakiviana ho an’ny mpiasa ao izany. 

Misy mihitsy aza amin’ireo mpiasan’ny ministeran’ny vola ny mifanontany hoe “sanatriavin’ny 
ve dia voafahan-dalitra ny filoha Rajoelina sa misy tsikombakomba mahafanina any ambony any sa 
mbola manjaka ny kolikoly avo lenta” no dia olona toa an’Ingahy Germain no homena fitokisana amin’izany 
fototra ny fampidiram-bolam-panjakana izany ? Isan’ny manitikitika ny sain’ny fianakaviamben’ny 
ministeran’ny Vola koa ny manodidina an’ireo olana nifanandrinana tamin’ny HVM momba ny raharahan-ketra, 
toa tsy hita voaka, ary ahiana homen’Ingahy Tale Jeneraly Germain hasina indray ankehitriny, 
ny Raharaha Ametis. 

Any amin’ny antokon-draharaha (Directions) hafa moa dia tsy hay hotanisaina koa izany fiverenana 
olon’ny HVM sy TIM izany, ka mampikaikaika ny mpiasa maro, satria hoe “hitohy sy hihamafy izany 
antsojay nianjady tamin’ny fotoanandro”. 

