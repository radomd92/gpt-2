LIONS SIGHT FIRST MADAGASCAR  : HOZAHANA NY MASON’NY MPIANATRA AMIN’NY EPP 340 | NEWSMADA

Par Taratra sur 28/03/2017 

Hanomboka ny fizahana ny fahasalaman’ny mason’ny mpianatra eny amin’ny EPP 340 eto Analamanga, 
amin’ny Lions Sight First Madagascar (Lsfm) taorian’ny fahavitan’ny fanaovan-tsonia niaraka 
minisitry ny Fanabeazam-pirenena, Rabary Paul, omaly teny Anosy. « Hofanina mialoha hampiasa 
fitaovana entina mitily ny mpianatra manana olana ara-pahitana ny mpampianatra sy ny tomponandraikitry 
Cisco sy ny Dren », hoy ny tomponandraikitry ny Lsfm, Rabenjamina Olivier. Taterina miainga avy 
amin’ny EPP miaraka amin’ny mpanabe mankany amin’ny foiben’ny Lsfm ao amin’ny HJRA ireo voatily 
raisin’ny mpitsabo maso. Raha ilaina, homena solomaso amin’ny vidiny 4 000 Ar ny mpianatra ary 
mpanampy ara-bola kosa ireo tsy afaka hividy izany noho ny fahasahiranana ara-pivelomana. Ametrahana 
fitaovana fitiliana ny EPP rehetra iarahana miasa amin’ny tetikasa mandritra ny telo taona. Natokana 
an’ny ankizy 6-10 ary 14 taona eny amin’ny EPP ny fizahana maso. Hahazo fanafody kosa ireo marary 
nefa tsy ilana fitondrana solomaso. 

Iantefan’ny tetikasa ny Cisco eto Antananarivo Renivohitra, Antananarivo Atsimondrano sy Avaradrano 
Ambohidratrimo. 

Tao anatin’ny fito taona efa nisian’ny fiaraha-miasa, nahatratra 171 000 ny mpianatra notilina 
masony, 4 500 ny solomaso nozaraina. Mpanabe 4 600 nahazo solomaso vokatry ny tetikasa. Manohana 
asa ny Eglise de Jésus Chist des saints des derniers jours sy ny fikambanana Lions sy Léo rehetra 
Madagasikara. 

Vonjy A. / Sary :Fanou 

Les commentaires sont fermées. 

