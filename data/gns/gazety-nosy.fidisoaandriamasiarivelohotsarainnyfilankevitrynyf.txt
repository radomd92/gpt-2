FIDISOA ANDRIAMASIARIVELO : HOTSARAIN’NY FILANKEVITRY NY FAMPIHARANA NY FITSIPIKA

Androany alarobia faha-27 aogositra 2019 no hotsarain’ny filankevitry ny fampiharana ny fitsipika 
mpiasam-panjakana amin’ny fahadisoana nataony momba ny asa fanaovan-gazety tao amin’ny TVM 
Malagasy) i Fidisoa Andriamasiarivelo mpanao gazety. 

Izany dia noho ny fitantarana mivantana ny matso nataon’ny foloalindahy tamin’ny fankalazana 
fetin’ny 26 jona 2019 teo Mahamasina. 

Lazaina amin’ny fomba tsotra hoe fandikana fitsipika no fahadisoana nataony ary hitsarana azy 
amin’ny filankevitry ny mpampihatra ny lalàna amin’izany amin’ny maha mpiasam-panjakana azy. 
amin’ny efitrano faha 219 no hatao izany fitsarana izany androany. 

Moa ve tena fitsipika marina no fahadisoana nataony, izany hoe nandà na nandika ny fifampifehezana 
amin’ny asam-panjakana ? Ohatra amin’izany ny fandavana ny baiko nomen’ny mpampiasa azy, na tsy 
niasa na tara lava, na koa namaly ny lehibeny, sy ny sisa… 

Tsy izany anefa no niarahana nahita iny fa fahadisoana arak’asa ihany. 

Raha ny fahitana ny zavatra nitranga teny Mahamasina iny nefa no jerena dia azo ho sokajiana ho fahadisoana 
iny raharaha iny(faute professionnelle). Noho izany dia tsy fandikana fitsipika velively izany 
tsy tokony ho ny filankevitry ny fifampifehezan’ny mpiasampanjakana no hitsara izany. 

Raha dinihina ambony ka dinihina ambany ny raharaha iny dia tokony ho ny mpampiasa azy ihany no manasazy 
ao amin’ny toeram-piasany fa tsy ho tonga amin’ny sehatra toa izao. 

Raha jerena ny nahatonga ireny raharaha ireny dia misy andraikitry ny orinasa dia ny TVM na ny fanjakana 
ny ministera mihitsy aza izany ka tokony ho hiaraka hotsaraina amin’izany koa izy ireo. 

Manana lalàna mifehy azy ny asa fanaovan-gazety, ka moa ve ny filankevitry ny fampiharana ny fitsipika 
mpiasam-panjakana no manana fahefana hitsara sy handinika ny fahadisoana arak’asa nataon’ny 
gazety iray. Marina fa mpiasam-panjakana i Fidisoa Andriamasiarivelo, nefa aza hadinoina fa 
gazety koa izy. 



