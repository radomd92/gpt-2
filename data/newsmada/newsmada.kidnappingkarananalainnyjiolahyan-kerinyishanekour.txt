KIDNAPPING KARANA  : NALAIN’NY JIOLAHY AN-KERINY I SHANE KOURDJEE | NEWSMADA

Par Taratra sur 16/04/2016 

Vao niditra ny trano fonenany i Shane Kourdjee, 33 taona, karana iray tompon’ny orinasa Grain Export 
Antsirabe, no nisy naka an-keriny, ny alakamisy alina teo, tokony ho tamin’ny 10 ora. Fantatra 
efa-dahy nitondra Kalachnikov no naka azy an-keriny, ary nampiditra azy tao anaty fiara 4L. Voalaza 
nanao fanamiana mitovy amin’ny an’ny mpitandro filaminana ireo olona ireo. Teo akaikin’ny tranony, 
lavitra ny Alliance Française, fokontany Gara ny nisehoan’ity asa ratsy ity. Nodarohan’ireo 
ny mpiambina ny tanàna. Voarahona ny basy, ary notaritarihina niditra tao anatin’ilay fiara miloko 
ilay karana. Vao avy namonjy fivavahana hariva ilay karana io. 

Araka ny vaovao avy any Antsirabe ihany, efa tazana teny amin’ny manodidina io fiara io ny atoandro 
tsy nisy nanam-po hoe jiolahy. Niantso ny rain’ilay karana io ireo jiolahy ny alin’ny alakamisy 
ihany, ary nilaza fa eo am-pelatanany ny zanany. Tsy mbola nisy ny resaka vola fa fampitandremana 
tsy hampandre ny mpitandro filaminana no nataon’ny jiolahy. Hatramin’ny omaly hariva, tsy mbola 
ary tsy mbola hita ny misy azy io, raha ny vaovao voaray. 

Ity tany Antsirabe ity indray no namerina ny raharaha fakana an-keriny tamin’ity taona ity. Ny 
aloha, tany Toamasina, tsy mbola nivaha hatramin’ny farany, ary nangina ho azy teo, na nisy aza 
efa voasambotra tamin’iny raharaha iny. Aiza ilay mpitsara, ireo olona am-polony avy any Toamasina 
aty an-drenivohitra? Ampanginina ny raharaha? 



Les commentaires sont fermées. 

