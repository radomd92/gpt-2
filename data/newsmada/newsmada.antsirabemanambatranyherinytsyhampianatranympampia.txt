ANTSIRABE: MANAMBATRA NY HERINY, TSY HAMPIANATRA NY MPAMPIANATRA | NEWSMADA

Par Taratra sur 03/07/2018 

Tsy hanaiky ny mpampianatra raha tsy mivaly avokoa ny fangatahany rehetra. Io raha fintinina ny 
nafana nataon’izy ireo tao Antsirabe omaly. Mikatso ny fampianarana. 

Raha mikononkonona ny fihaonana amin’ny Praiminisitra Ntsay Christian ny mpampianatra eto Antananarivo, 
fihetsiketsehana manambatra ny heriny kosa ny fianakaviamben’ny mpampianatra ao Antsirabe. 

Omaly, nilanja sorabaventy nitety tanàna nanomboka teny Avaratsena hatreny Mahazoarivo izy 
nanemitra ny arabe. “Tsy misy miverina miasa raha tsy mivaly avokoa ny fitakiana rehetra”. “Valio 
ny an’ny minisitera rehetra ny fitakianay”… Ampahany tamin’ireo sorabaventy nolanjain’izy 
izany. 

Nilaza araka izany ireo mpampianatra ao Antsirabe izay anarivony maro avy amin’ny EPP sy ny CEG 
ny lycée fa mbola hampikatso hatrany ny fampianarana ao an-toerana. Tsy hilefitra amin’izay mety 
fanambatambazana kely hataon’ny fanjakana izy ireo fa mila mivaly avokoa ny fitakiana rehetra 
hiverina hiasa. 

Etsy andaniny, mbola mikatona ny ankamaroan’ny sekolim-panjakana eto Antananarivo. Miharihary 
amin’ny vavahady ny soratra milaza fa “mikatona ny sekoly, mitokona ny mpampianatra”. 

Efa amam-bolana ny fikatsohan’ny fampianarana eto Madagasikara. Ny datin’ny fanadinam-panjakana 
efa natomotra. Hhenjan-droa ny tady eo amin’ny fanjakana sy ny mpampianatra. Lasibatra kosa ny 
ankizy malagasy izay tena voa mafy amin’izao tsy fianarana izao. 



Les commentaires sont fermées. 

