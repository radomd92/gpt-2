IVATO : KARÀNA ROA LAHY AVY NISAKAFO HARIVA, NISY NAKA AN-KERINY – MIDI MADAGASIKARA

Mitohy hatrany, ny resaka fakàna an-keriny teratany vahiny eto amintsika. Karàna roa lahy indray 
lasibatra tamin’ity indray mitoraka ity. Teny Antanetibe Ivato no nitrangan’izany, ny alarobia 
manodidina ny tamin’ny valo ora teo. Raha tsiahivina ny tena zava-niseho araka ny fitantaran’ireo 
nanatrika izany, dia voalaza fa nisakafo tamin’ny toeram-pisakafoana teny an-toerana ireto 
roalahy ireto. Nisy nahatsikaritra fa, efa nisy fiara “express” niandry teo ivelany teo. Tsy nisy 
ny zava-doza hitranga fa nihevitra ny tompon’ilay toeram-pisakafoana fa olona mety hisakafo 
koa angamba ireto farany. Saingy nony nivoaka ny toeram-pisakafoana hiditra ny fiarany ireo karàna 
lahy, avy hatrany dia notsenaina vatan-dehilahy telo milanja “kalach” sy misaron-tava izay efa 
niandry teo akaikin’ny fiaran’izy ireo. Marihina fa io “4×4” an’ireo karàna io ihany no nentin’ireo 
nitondrana ireto teratany vahiny nalaina an-keriny. Raha ny fanamarihan’ireo manodidina, dia 
efa narahan’ireo olon-dratsy ireo karàna ireto matoa fantatr’izy ireo ny toerany nijanonan’ireo 
Noteren’ireo olon-dratsy niditra ny fiarany sy nanaraka azy ireo ireto teratany karàna roa lahy. 
dia namonjy ny fitsoahana nihazo an’i Mandrosoa Ivato avy hatrany ilay fiara naka an-keriny ireto 
vahiny roa ireto. Ny fokonolona nanatri-maso tsy afa-nanoatra firy, fa atody miady amam-bato 
Manaraka izany, fotoana fohy tokoa no nahavitan’ireo jiolahy ny asa ratsiny ka tsy nahoraka loatra 
zava-nitranga, raha tsy efa tonga teny an-toerana ny zandary. Niezaka nanenjika ilay fiara 4X4 
ireto farany, saingy efa dify lavitra ireo olon-dratsy ka tsy tratran’izy ireo intsony. Ankehitriny 
mbola eo am-panaovana ny fanadihadiana mahakasika an’ity raharaha fakàna an-keriny teratany 
ity indray ireo zandary misahana an’iny faritra iny. Misokatra araka izany ny fikarohana azy ireo. 




















