FARIHIN’ANOSY : NAHITÀNA ZANABOAY HOE ? – MIDI MADAGASIKARA

Nisahotaka ny mponina teny amin’iny faritra Anosy sy ny manodidina iny omaly. Nisy nilaza mantsy 
hoe nahitàna zana-boay, tao amin’ny farihin’Anosy. Niely vetivety foana teo ilay vaovao ka fotoana 
dia nitangorona ny olona. Zava-mahatalanjona tokoa, tsy dia fahita firy raha ny eto an-drenivohitra 
hoe « rano misy voay » fa indrindra ny hoe ranon’Anosy nisy izany biby izany. Teto anefa na dia samy 
naniratra ny masony aza ny rehetra dia tsy nahatazana n’inona n’inona akory. Ireo nilaza fa nahita 
dia nanamafy tokoa fa nahita zana-boay tao amin’ity farihin’Anosy ity. Ka nisy sa tsy nisy ity biby 
? Tsy mbola nisy hatreto tompon’andraikitra nanamarina na nandiso izany vaovao izany. Raha tsiahivina 
ny tantara tany aloha tany dia tsy vao izao akory no nisy ity filazàna fa misy voay ny ranon’Anosy 
Efa tany amin’ny repoblika voalohany tany ho any no niatombohan’ity resaka ity. Tamin’izany fotoana 
araka ny angom-baovao, dia nentin’ireo tompon’andraikitra, hampitahorana ireo olona mpaka 
amin’ity farihy ity io resaka io. Fakàna trondro izay voarara tamin’izay ary mbola manan-kery 
Raha ny resaka voay teto an-drenivohitra indray, ankoatry ny eny amin’ny valan-java-boahary 
Tsimbazaza dia efa nisy nilaza ihany koa fa nahitàna izany tamin’iny ranon’i Mandroseza iny, volana 
lasa izay. 




















