AMBOHIBAO – FIVAROTANA VOATAFIKA : OLONA IRAY MATY VOATIFITRA, IRAY HAFA NARATRA MAFY – MIDI MADAGASIKARA

Mitaintain-dava. Nitrangana fanafihan-jiolahy indray mantsy, teny amin’iny faritra Ambohibao 
iny, ny harivan’ny alatsinainy lasa teo. Mpivarotra iray no notafihana telolahy nirongo basy 
Vokany, olona iray no maty voatifitra, iray hafa naratra mafy. Lasan’ireo olon-dratsy kosa ny 
mitentina enina hetsy ariary, niampy ireo entana sarobidy tao an-tsena. Tokony ho tamin’ny enina 
hariva teo no tonga tao amin’ity tsena ity ireto olon-dratsy ireto. Tsy nisy niahiahy azy ireo ho 
mihitsy ny teny an-toerana tamin’ny fotoana nahatongavan’izy ireo. Toy ireny mpividy ireny ihany 
sady nilanja gony. Tsy nampoizin’ny rehetra ny namoahan’izy telolahy ny basy poleta izay nafenin’izy 
tao anatin’ilay gony nentiny. Ary tsy nisalasala izy ireo nampiasa izany. Nirefotra ny basy. Rangahy 
49 taona, mbola variana nihinana masikita teo am-pitan’ity tsena ity no niantefan’ny bala. Niditra 
amin’ny lamosiny izany ary nivoaka teo amin’ny tratrany. Naheno ny fikoropahan’ny olona ny tovolahy 
18 taona, tao ambonin’ilay tsena ka nirohotra, toa hamaly ireto mpanafika. Navilin’ireto jiolahy 
aminy indray anefa ny vavam-basy. Niantefa teny amin’ny tanany ny bala. Tsy nisy sahy nanohitra 
olon-dratsy vonon-kamono ireto intsony ireo olona, ka nanararaotra nandraoka ny vola rehetra 
an-tsena izy ireo. Azony ny vola sy ny entana dia lasa nitsoaka izy rehetra. Taorian’izay vao nisy 
mpitandro filaminana ary niezaka namonjy ireo naratra. Tsy nisy azo natao intsony ny amin’ilay 
voan’ny bala teny am-pita, izay maty tsy tra-drano. Nentina tany amin’ny tobim-pahasalamana 
ilay tovolahy naratra teo amin’ny tanany. Nanao savahao ny manodidina ireo zandary tonga teny 
saingy efa nanjavona ireo olon-dratsy. Efa mandeha moa amin’izao fotoana izao ny fanadihadiana 
ny fikarohana ireto mpanafika ireto. 




















