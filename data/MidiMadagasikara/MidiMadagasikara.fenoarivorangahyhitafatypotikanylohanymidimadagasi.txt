FENOARIVO : RANGAHY HITA FATY, POTIKA NY LOHANY – MIDI MADAGASIKARA

Lehilahy iray, manodidina ny 30 taona teo ho eo no hita faty teny an-tanimbary ny faran’ny herinandro 
teo, teny Firavahana, kaominina Fenoarivo. Araka ny fampitam-baovao avy tamin’ny zandarimarim-pirenana 
tonga haingana teny an-toerana, raha vao naharay ny vaovao, dia fantatra fa olona novonoina izy 
ary novonoina tamin’ny fomba mahatsiravina mihitsy. Potika tanteraka mantsy ny lohany, izay 
ratra sy dian-kapoka maromaro, raha ny vaovao hatrany. Tsy vitan’izay anefa, fa mbola mivonto 
takolany sy ny tànany havia, ary feno rà ny orony sy ny vavany. Olona sendra nandalo teny an-toerana 
nahatsikaritra ity vatana mangatsiaka nitsingevana teny an-tanimbary. Hatairana ny an’ireto 
ireto ary nampandre avy hatrany ireo tompon’andraikitra teny anivon’ny zandary, izay niaraka 
mpitsabo avy amin’ny CSB2 Fenoarivo. Tamin’ny fizahana ny razana no nahafantarana, fa olona maty 
ity rangahy ity, izay fantatra fa mponina eny amin’iny faritra iny hatrany. Na izany na tsy izany 
anefa, dia nambaran’ireo mpanao fanadihadiana fa mety tany amin’ny toeran-kafa ity olona ity 
novonoin’ireo tsy mataho-tody, ary natsipy teo amin’io toerana io, nony avy teo. Taorian’ny fitsirihana 
nomena ireo fianakaviana ny razana. Efa eny am-pelan-tanan’ireo zandary avy ao amin’ny borigady 
moa ity raharaha ity, hikarohana ireo nahavanon-doza sy izay mety ho antony namonoana azy. 




















