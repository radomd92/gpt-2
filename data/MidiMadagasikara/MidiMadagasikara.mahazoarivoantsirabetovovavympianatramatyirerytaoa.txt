MAHAZOARIVO ANTSIRABE : TOVOVAVY MPIANATRA, MATY IRERY TAO AN-TRANONY – MIDI MADAGASIKARA

Ireo namany hindrana afokasoka vao maraina no nahatsikaritra zavatra hafahafa. Nampandre olon-dehibe 
amin’ny manodidina izy ireo, ireto farany no nanapitsoka ny varavarana. Akory ny hatairana, fa 
efa mangitsy sisa no tazana. Tao Mahazoarivo avaratra no nitrangan’ity vaovao mampalahelo ity, 
faran’ny herinandro teo. Mpianatra kilasy famaranana eto Antsirabe ity namoy ny aina tampoka 
Manofa trano, mipetra-drery izy io, saingy misy ireo namany iray fonenana aminy. Ny zoma antoandro 
nambaran’ireo namany, fa nahitany azy farany ary nihidy tao an-trano foana. Tsy nitaraina ho narary 
ary salama tsara ny fahitan’ireo namany azy. Ny sabotsy lasa teo anefa raha tonga haka afokasoka 
an-tranony ny namany no tsy namoha mihitsy izy. Na dia nandondona sy niantsoantso mafy aza ity namany, 
tsy nisy namoha hatrany. Notsikilovina teo amin’ny lavaka fidiran’ny fanalahidy ary io izy tazana 
eo am-pandriany, saingy tsy mihetsika mihitsy. Mahana ity namany ka nampandre ny olon-dehibe 
amin’ny tanàna. Voatery nopitsohana ny varavarany. Rehefa nozahana, dia tsy misy aina intsony 
tovovavy kely mpianatra. Fantatra fa ankizy avy any Alakamisy Anativato Betafo izy io ary mianatra 
Antsirabe. Tombanana ho fijanonan’ny fitempon’ny fo tampoka no nahafaty azy. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

