MPIFIDY KENDAN’NY FITIAVAN-KELINY • AORAHA

Mpiray tsikombakomba, hono, ireo vahoaka mifidy mpanao politika tsy mendrika! Ireo olom-boafidy 
moa, tsy manararao-pahefana, na manodinkodim-bola, na mangalatra, na manao hosoka, na manao 
raha tsy tonga eo amin’ny toerana nifidianan’ny vahoaka azy. Hafa kely mantsy ny antson’ny fikambanana 
Voahary Gasy momba ny famongorana an’ireo kandidà depiote mikasa ny hialokaloka eny Tsimbazaza, 
hahazo an’ilay zo tsy azo enjehina raha ho lany solombavambahoaka soa aman-tsara, na mpibizina 
na volamena, na mpanao vola sandoka aza… 

Tsy ratsy akory ilay antso. Tsy mampaninona ilay fampitandremana, saingy any amin’ny vahoaka 
ihany aloha no iaingan’ny baolina voalohany. Izy ireo no tompon-tsafidy, ary moa tsy tokony ho 
voalohany hifidianana olona (kandidà) iray ve ny fahafantarana ny mombamomba azy. Sanatria toa 
an-jambany ny ankamaroan’ny Malagasy hatramin’izay. Misy kosa no milaza fa voarebirebin’ny 
fanatanjahantena amin’ny anaran’ny kandidà, na zava-bita kely tokanan’ilay kandidà sy ireo 
tampimaso samihafa ny vahoaka. Raha izay, dia aleo ho kendan’ny taolam-pifiaka tsy mahavoky mandavan’ny 
akory ry zareo. Impiry no naverimberina sy nodradradradraina ren-tany ren-danitra fa tsy tokony 
velively amin’ny andron’ny latsa-bato ny patsa indray mahandro hambaboan’ny kandidà antsika 
tompon-tsafidy. 

Tsy mpanao politika irery intsony, ankehitriny, no mangetaheta fahefana, fa efa ampian-tosik’ireo 
manan-karena ihany koa. Ny avy amin’ny tsy miankina no mameno ny lisitra vonjimaikan’ireo kandidà 
anjara amin’ny fifidianana izay ho solombavambahoaka manaraka, izay asa na nifanandrify tamin’ny 
anto-bola takina ve! Volabe izany dimy tapitrisa ariary izany ho an’ny ankamaroan’ny vahoaka 
Efa difotra amin’ny fiheverana ny fahatsoram-pon’ny kandidà isika, na politisiana na mahaleo 
ka sarotra ny hino fa fitiavan-tanindrazana sy fikatsahana tokoa ny tombontsoam-bahoaka no manosika 
ireo handoa an’io anto-bola io. Misy tanjona hafa ao. Fampiasam-bola tsy hita izay nampamono antoka 
ny fanaovana politika sy ny fahatongavana ho olom-boafidy teto amintsika, hatramin’izay. Mandany 
mba hahazoana avo zato na arivo heny rehefa avy nofidiam-bahoaka. 

Isika mpifidy no tokony efa ho tonga saina satria tsy mbola nisy nafanan’ny “tee-shirt” nandritra 
dimy taona; na voky vary amina kilao vitsivitsy dimy taona; na nihary tamin’ireo vola nozaraina… 
nenina no nampandreza-maimbo ny ankamaroan’ny mpifidy. Mora jonoina ny Malagasy, avy eo, mora 
kenda roroka nefa isika ihany no nanolo-tena hokendaina. Raha solombavambahoaka hendry no hameno 
lapa etsy Tsimbazaza manaraka eo, dia vahoaka hendry no nifidy azy. Raha depiote mpangalatra sy 
ary revon’ny malety kosa… dia asakasakao mbola ho tiatia kely amin’izay fampisehoana indray miantoana 
lamba kely mbamin’ny vola kely ! 









Enregistrer mon nom, mon e-mail et mon site web dans le navigateur pour mon prochain commentaire. 



