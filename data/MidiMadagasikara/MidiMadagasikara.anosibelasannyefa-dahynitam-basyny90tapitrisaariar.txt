ANOSIBE : LASAN’NY EFA-DAHY NITAM-BASY NY 90 TAPITRISA ARIARY – MIDI MADAGASIKARA

Manodidina ny mitaovovonana omaly, tao anatin’ny fitohanan’ny fifamoivoizana tetsy Anosibe, 
nitranga ny fanafihana mitam-piadiana. Efa-dahy izay mandeha scooter roa, izany hoe samy manao 
no tompon’antoka tamin’ilay asaratsy. Mpiasa eo anivon’ny orinasa mpanamboatra zava-pisotro 
alikaola no voaroba. Izy roa lahy ireo dia vao avy naka vola tany amin’ireo toeram-paninjara ny 
vokarin’ilay orinasa. Raha ny fantatra avy amin’ny loharanom-baovao teo anivon’ny mpitandro 
filaminana dia mitentina 90 tapitrisa ariary no voaroba. Vola izay vao avy nalaina ireo ka saika 
eny amin’ny banky. An-dàlana ho any amin’ny banky rahateo ireo olona, nandeha fiaran’ny orinasa, 
voaambana basy. Tsy nisy azo natao ankoatra ny nanome ny vola tao anatin’ny fiara. Poa toa izay koa 
efa tsy hita izay nandehan’ireo jiolahy nandeha scooter. Omaly ihany dia nanokatra fanadihadiana 
polisy noho ity heloka bevava tamin’ny andro antoandro ity. Roa izany no fanafihana nitranga tao 
fotoana saika nitovy nandritra iny andron’ny alatsinainy iny. Ankoatra ity nitranga tetsy Anosibe 
mantsy dia voatafika koa ny toeram-pivarotan-tsolika iray etsy Iavoloha (jereo lahatsoratra 
ankila). Vao manomboka izany ny herinandro dia efa ny asan-jiolahy no mitady hanamarina izany. 
koa, eny amin’ny toerana be olona sy betsaka mpifamezivezy no sahin’ireo olon-dratsy ny anaovana 
asaratsiny. Raha jerena tsotsotra ny tranga dia toa efa fantatry ny jiolahy hatrany ny fivezivezen’ny 
eto an-drenivohitra. Na ny fotoana hanatontosàna ny asaratsy aza dia toa efa vita kajikajy ary 
ho amin’ny tsy misy manohantohana. Nefa dia antoandro hatrany… 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

