BOLOKIM-BAZAHA: MIASA MAFY AMIN’IZAO FIFIDIANANA IZAO

Accueil > Gazetin'ny nosy > Bolokim-bazaha: Miasa mafy amin’izao fifidianana izao 

Publié le 21 juin 2018 



Heverina fa tsy misy tsy mahafantatra boloky isika rehetra. Boloky, na ilay karazam-borona mamerina 
tenin’ny tompony, na iza miresaka eo anilan’ny fonenany na iza. Rainijaonary, ilay mpanao famakafakana 
amin’ny Radio Antsiva no nampiasa an’io voambolana hoe “bolokim-bazaha” io mba hamaritany ny 
mpisehatra politika mbola mandohalika eo ampoto-tongotry ny vahiny avy any ivelany , indrindra 
ireo mpisehatra politika tena manankina tanteraka ny fiainam-pirenena amin’ny hevitry ny vahiny 
any ivelany. Matetika no efa nobahanan’ny Fianakaviambe iraisampirenena ny sehatra eto, indrindra 
ny politika. 

Amin’izao iresahana matetika tato ho ato ny fanatanterahana ny fifidianana filohampirenena 
dia ranga ny mason’ny maro mamantatra ny hoe “zovy no hibata ny fandresena ?” 

Ho an’ny mpanara-maso ny raharaham-pirenena dia efa manomana ny olony hosokajiany ho “bolokiny” 
“ho andevony” na izay ho “vato namelany hafatra” ny fianakaviambe iraisampirenena. 

Diso anefa ny fiheveran’ny olona sasany, izay miantefa avy hatrany any amin’ny olona iray na roa 
“itokisan’ny fianakaviambe iraisampirenena”. Matetika dia efa resy lahatra mialoha avy hatrany 
mpitazana ka vaky vava ny amin’ny hoe “izay olon’ny fianakaviambe iraisampirenena na izay tohanany 
ho lany eo e ! Tsy voalohany teto anefa akory izany, ary vao mainka manaporofo aza fa ny mpitondra 
teto dia saika olon’ny fianakaviambe iraisimpirenena avokoa. 

Ka amin’izao fotoana, ary toraka izany ny hatrizay, dia mizara roa mazava tsara ny mpisehatra politika 
Ny voalohany dia ireo bolokim-bazaha efa volavolain’ny vahiny ho karazana “soavaliny” hikatsaka 
tombontsoany rehefa tafakatra eo amin’ny fahefam-panjakana. Ny sokajy faharoa dia ny tiatanindrazana 
miankin-doha ary resy lahatra amin’ny fiarovana toy ny anakandriamaso ny fiandrianam-pirenena 
tsy hivarotra tanindrazana na iray dia aza. 

Samy manana ny tetikadiny ireo, fa ny tena isarihana ny fisainan’ny mpamaky dia ny hoe “tsy tokony 
diso fihevitra isika fa ny mpampanjana-bola iraisam-pirenena na ny fianakaviambe iraisampirenena 
tsy mianona amin’ny bolokiny tokana fa misy hatramin’ny 5 na 6, ary tsy mamono antoka azy ny manampy 
vola hoentin’ireny bolokim-bazaha ireny ho lany. Eny hatramin’ny fampiasana herisetrra sy famonoana 
aza moa dia mitranga rehefa mafana ny fifandresen-dahatra, satria samy te ho “bolokimbazaha”. 





