AMBATOBOENY : VERY NY LAKOLOSIM-PIANGONANA – MIDI MADAGASIKARA

Raha niova fo sy nibebaka ary nangata-bavaka mihitsy ireo mpangalatra lakolosy tany amin’iny 
Morombe iny, izay namerina izay fitaovana nangalariny izany, dia toa mbola manohy ny asa ratsiny 
ireo any Ambatoboeny. Raha somary nangingina ny halatra lakolosy tao ho ao izay dia ity miverina 
indray. Ny faran’ny herinandro lasa teo, lasan’ireo olon-dratsy ny lakolosin’ny fiangonana 
ao Tsaramandroso, Ambatoboeny. Ny solontenam-piangonana tany an-toerana no nampilaza avy hatrany 
raha vao hitany fa tsy teo amin’ny toerana nisy azy intsony izany lakolosy izay. Ny somary mahagaga 
mavesatra ihany ity lakolosy ity satria dia milanja eo amin’ny 100 kg eo kanefa dia mbola lasan’ireo 
ihany. Efa nanao ny fanarahan-dia sy ny fikarohana ireo zandary avy ao Tsaramandroso saingy hatreto 
mbola tsy nahitam-bokany izany. Mbola mitohy hatrany anefa ny fikaroham-baovao sy ny fanadihadiana 
ity halatra lakolosy ity. 




















