AVADIHO IMPITO ALOHA NY LELA • AORAHA

Natao ihany ny tsy hiteny tamin’ireny raharaha fanafihana «villa» nataona andian-jiolahy manodidina 
roapolo mirongo fitaovam-piadiana, teny Volotara Andoharanofotsy, ny alin’ny alatsinainy 
ny talata 5 marsa lasa teo iny ireny, saingy… Raha ny vaovao farany voaray momba ny fanadihadiana 
raharaha iny mantsy dia fantatra fa lehilahy dimy no voarohirohy. Ny tena nanaitra dia hoe mpitandro 
ny iray tamin’ireo voasambotra, mpiambina tao amin’ny trano lasibatra ny telo ary olon-tsotra 
iray ambiny. Marihina fa samy naiditra am-ponja vonjimaika eny Tsiafahy ry zareo ireo. Filamatry ny fitondrana ankehitriny ny ezaka fanovàna ny fomba fiasa ho amin’ny tsara kokoa hatrany, 
eo amin’ny fampandriana fahalemana sy ny ady amin’ny kolikoly. 

Nanoloana iny raharaha indrindra dia nisy ny fifampiarovana teo amin’ny samy mpitandro filaminana, 
dia niantsoana mpanao gazety mihitsy. Ny fanadihadiana momba ilay raharaha anefa vao nanomboka, 
Azo atao anie ny mifampiresaka mangina mifangataka fanazavana sy izay rehetra zava-nisy marina 
aminareo samy mpiandraikitra ny filaminam-bahoaka e! Tadidio fa tsy ireny fotsiny ny raharaha 
nahavoasaringotra mpitandro filaminana! Ohatra akaiky tokony hitondrana tena amina raharaha 
ireny ny soatoavina malagasy ny amin’ny tsy tokony hiarovana be fahatany ny zanaka. Raha manan-janaka 
na manaotao foana ka manala baràka eo anivon’ny fiarahamonina, indrindra manoso-potaka sy mahavasoka 
anaran-dray, dia mibaboka ny ray aman-dreny hoe : « mifona sy miala tsiny fa niteraka vatana izahay, 
fa tsy niteraka fanahy». Raha amin’ny sehatra saro-pady tahaka ny anareo mpitandro filaminana 
azo lazaina tsy nampiditra fanahina mpitandro filaminana ianareo tamin’ny fifaninanana fa vata-miaramila 
filaminana no noafahana fanadinana hidirana pôlisy na zandary. Tsy tsara, araka izany, ny maika 
faingana hifampiaro amina tranga tahaka ireny. Mbola fahendrena lehibe koa teo amin’ny Ntaolo 
hoe : «izay mangina volamena». Ny olo-mangina koa anie tsy midika faharesena e. Tsy sanatria manisy 
fa ny mpitandro filaminana rehetra mandeha miankavanana fa ianareo irery no mitady handeha hiankavia 
Na homelohin’ny Fitsarana na tsia izy dimy lahy ireo, dia aleo avadibadika impito ihany aloha ny 
vao miloa-bava. Ny teny anie, hono, toy ny salaka ka ny tena ihany no afatony. 











Enregistrer mon nom, mon e-mail et mon site web dans le navigateur pour mon prochain commentaire. 



