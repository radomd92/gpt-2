MPARARAO-PAHEFANA : AZA AVELA HO AFA-MAINA

Fepetra notakian’ny lalàna ary tsy maintsy nohajaina ny tsy maintsy nanaovan’ireo tompon’andraiki-panjakana 
fanambaram-pananana raha vao handray ny asany izy ireny. Ny antony moa dia mba hahafahana manara-maso 
ireny sao sanatria, nandritra ny fotoana nisahanany andraikitra ambony ara-panjakana ka nisy 
azony tamin’ny tsy fahamarinana. 

Isan’ny fepetra iray isorohana sy iadiana amin’ny kolikoly izany. 

Ny zavatra tsikaritra anefa aloha hatreto dia toa tsy mba nisy fanaraha-maso mihitsy ny fananan’ireny 
ambony ireny rehefa niala teo amin’ny fahefam-panjakana izy ireny. Dia sanatria ve tena nanao 
marina sy ny ara-dalàna avokoa izy rehetra ireny? Toa tsy mampino an! 

Na ny fanambaram-pananana nataon’izy ireny aza dia azo antoka fa nisy ny tsy ara-pahamarinana. 
Raha nanana trano iray izy dia mety ho nanambara fa manana trano roa ka mandritra ny fotoana isahanany 
ambony ara-panjakana no ananganany na ividianany ny trano faharoa. Dia toa ara-dalàna ilay izy 
aoriana ary raha misy ny fitsirihana. Ny sasany indray, tsy mividy fananana lafo-vidy ka hataony 
anarany, fa ataony amin’ny anaran’olon-kafa, dia efa fanina ny mpanara-maso. 

Satria efa nifanao voady sy velirano fa hampanjaka ny fahamarinana sy ny ara-dalàna amin’izao 
vaovao izao, dia rariny sy hitsiny raha takiana ny fanaraha-maso ny fananan’ireo tompon’andraiki-panjakana 
nitantana ka hiala amin’ny andraikiny. Tsy tokony hiandry ny fitoriana na fitarainan’ny olona 
hiroso amin’izany. Ny re mantsy dia hoe “natao ho fiandry ihany ireny fanambaram-pananana ireny fa tsy hojerena raha 
misy fitarainana avy amin’ny olona mahafantatra, toy ny hoe “nahoana ny minisitra izatsy na ny 
jeneraly izaroa no lasa nanana fiarakodia raitra tao anatin’ny enim-bolana naha-minisitra azy, 


Ho an’izay tompon’andraiki-panjakana vaovao hiditra koa dia takian’ny hasin’ny fahamarinana 
ny lalàna ny hitsirihina mialoha ny fananan’izy ireny. Raha tena nanao ny asany ny sampan-draharaha 
ny hetra mantsy dia tsy tokony hampananosarotra ny fanaraha-maso an’izany, saingy tsy nanao araka 
tokony ho izy ny asany ny tao anivon’ny sampan-draharahan’ny hetra dia takian’ny vanim-potoana 
ny hanaraha-maso araka izay tratra ny fananan’izay hitondra sy hitantana fa efa mafy loatra ny 
ny vahoaka ka izy tompon-draharaha indray no tonga amin’ilay fitenenana hoe “tompony mangataka 
atiny”. Izy vahoaka tompon’ny fahefana sy ny harena tokony hisitraka ny vokatsoa rehetra nateraky 
asa atao sy ny harena nomen-janahary ny Malagasy indray no mandefitra. 

Ialana tsiny fa tena ho sarotiny isika vahoaka manomboka izao satria mafy raha mafy ny manjo antsika 
misy sokajin’olona hihazakazaka hanararao-pahefana hanangon-karena ho azy manokana sy hanao 
ny harem-pirenena fotsiny eto ka tsy azo ekena. 

Novidian’ny vahoaka lafo ny tolona natrehiny teto hatramin’izao ka aoka tsy hasiana fihetseham-po 
izy ity fa “na amboako na amboan’olona, rehefa vandana dia kary”, hoy ny Masina Andrianampoinimerina 
Ny “Fanjakako tsy ananako havana”, hoy koa izy. 

Miantefa any amin’ny filohampirenena Andry Rajoelina avy hatrany izany, mba hanome baiko na toro-marika 
tompon’andraikitra isan’ambaratonga mpanara-maso ny fivoaran’ny fananan’ny tompon’andraikitra 
eto. Mila mpanara-maso hafa koa anefa hitily ny fanaraha-mason’izy ireny satria sarotra ny hino 
avy hatrany dia ho foana ny “kolikoly”, indrindra fa maro ireo ambaran’ny Malagasy hoe “tanana 
nitsotra ka tsy afaka mivonkina intsony”. Mbola betsaka ny “tambajotra”-n’ireo mpitsikombakomba 
ratsy, mifampiaro sy mifandray tendro any rehetra any, ka tsy mantsy ifotorana dieny izao mba tsy 
ho lasa toy ny aretina “homa-miadana” ka hamono ny ain-dehiben’ny firenena. 

