SYNDIKAN’NY INSPEKTERAN’NY POLISY TOAMASINA : MITAKY NY FANAFAINGANANA NY FANADIHADIANA IREO POLISY TELO LAHY NISY NAMONO – MIDI MADAGASIKARA

Nanao fanambarana goavana ny syndikan’ny inspekteran’ny polisy eto Toamasina, ny alakamisy 
teo, taorian’ny famonoana ireo naman’izy ireo telo lahy tany Ambodihazinina kaominina Ambatoaranana 
Atsinanana farany teo izy ireo. Tsy tara ny fanambarana nataon’izy ireo araka ny filazan’izy ireo, 
mbola nijery sy nanara-maso ary miandry izay fepetra raisin’ny “lehibe” izahay nandritra izay, 
hatrany ireto inspektera eto Toamasina ireto. Nandritra izao fanaovan’izy ireo fanambarana, 
natao tao amin’ny biraon’ny tale provensialin’ny filaminam-bahoaka Toamasina, dia nambaran’ireo 
inspektera ireto tamin’ny alalan’ny solontenany nitondra ny tenin’izy ireo, ny inspektera prinsipaly 
Andrianarivo Richard, fa takian’izy ireo faran’izay haingana ny fanaovana ny fanadihadiana 
nahavanon-doza tamin’iny famonoana ny naman’izy ireo telo lahy namita iraka ara-dalana sy ara-panjakana 
Takian’izy ireo ihany koa ny fanasaziana izay tompo marika rehetra sy ireo nifandray tendro nahatonga 
vono olona mahatsiravina iny; ary takian’izy ireo faran’izay haingana ihany koa ny fandraisana 
ireo tompon’andraikitra rehetra mba hahazoan’ireo vady aman-janaka ary ny fianakavian’ireo 
telo maty am-perinasa ireo ny tombontsoany. Ankoatra izay dia tsy hadinon’ireo syndikan’ny inspekteran’ny 
eto Toamasina ireto koa ny nanameloka ny faniratsirana sy fanozonana ary ny tsy fanomezan-kasina 
ny filaminana voairaka ara-dalana niharana vono olona nataon’ny kandida ho filoham-pirenena 
Ranirisoa Ernaivo farany teo, tao Mahamasina. Mitaky ny fandraisan’andraikitry ny fanjakana 
iny raharaha iny izy ireo. Tsy hadinon’ireo syndikan’ny inspekteran’ny polisy Toamasina ireto 
ny nisaotra ny olom-pirenena rehetra sy ireo mpitandro ny filaminana namany ary ny Tafika nankahery 
ireo. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

