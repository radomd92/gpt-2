FANOHIZANA NY FANADIOVANA • AORAHA

Mahavelombolo ny finiavan’ny minisitry ny Fitsarana amin’ny fanamafisana sy fanohizana ny fanadiovana 
amin’ny tontolon’ny Fitsarana. Io no isan’ny antoka lehibe indrindra amin’ny fampanjakana ny 
tan-dalàna sy ny fanjakana tsara tantana izany. Raha tiana ny hampandresy ny ady amin’ireo tsimatimanota, 
mpitondra na ireo entina, dia tsy maintsy miainga amin’ny fitsarana madio izany. 

Tombony ho an’ity vehivavy minisitra ity ny tsy fananany loko pôlitika tamin’ny fidirana ho mpikambana 
amin’ny governemanta, rehefa raikitra ny fananganana governemanta iraisana. Izy ve moa tsy anana 
fironany saingy tsy tazana be eny amin’ny tampon-kandriny toy ny an’ireo minisitra maro ankehitriny 
Io firehena pôlitika io no tsy mampanjary ny asan’ny governemanta satria na mety na tsia ny ataony, 
voasoketa fa miaro ny tombontsoan’ny antokony foana. Izay rahateo koa no niseho hatramin’izay. 

Manaporofo izao fahavononan’ny minisitry ny Fitsarana izao fa mitaky teknisianina tsy eo ambany 
lehiben’ny antoko pôlitika nihaviany ny asa tokony hiandraiketan’ireo manampahefana mpanatanteraka 
mitady vokatra mahomby tokoa isika amin’ny fanarenana ny firenena. Jereo fotsiny ny lafiny fahadiovana 
ny fako eto an-drenivohitra. Santionany io, nefa tena mitaratra ny ady tombontsoa eo amin’ny samy 
ao anatin’ny fahefana mpanatanteraka. Mora ny miteny hoe tsy ananan-kavana na namana, saingy 
vilam-bava ihany ny an’ireo mpanao pôlitika malama. Sady malama vava no malama fisainana. 

Tsy maintsy hiova indray ny governemanta, raha afaka volana vitsy. Aoka tsy hodradradradraina 
imolotra fotsiny ny fitohizan’ny asam-panjakana, indrindra ho an’ireo departemanta tena niezaka 
fanatsarana sy ny fanovàna. Tsy hoe mety hiova ny minisitry ny Fitsarana, dia ho sasa-poana ihany 
fanadiovana natomboka amin’ny tontolon’ny Fitsarana izao satria tsy ho vita an-taonany vitsy 
ny manentsina ny lavaky ny gaboraraka hatramin’izay. 









Enregistrer mon nom, mon e-mail et mon site web dans le navigateur pour mon prochain commentaire. 



