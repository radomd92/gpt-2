AMBOHIMANGAKELY : TOVOLAHY NAMONO  NY RAIKELINY – MIDI MADAGASIKARA

Nitrangana habibiana indray teny amin’iny faritra Ambohimangakely iny, ny talata lasa teo. Rangahy 
tokony ho 50 taona mahery any ho any no maty rehefa avy notsindronin’ny zana-badiny antsy. Hatreto 
tsy fantatra mazava izay tena zava-niseho marina tao amin’ny tokantranon’ireto mpianaka ireto, 
amin’ny fokontany Betsisy, ao amin’ny kaominina Ambohimangakely. Fifamaliana mafimafy teo 
mianaka no henon’ireo mponina manodidina. Niafara tamin’ny fikasihan-tànana mihitsy moa izany, 
ny kiaka tokana sy ny antso vonjin’ireo fianakaviana no nanaitra ny maro. Tsy nisy afa-tsy rangahy 
efa milona anaty rà anefa no hitan’ny rehetra. Nentina novonjena haingana tany amin’ny hôpitaly 
rangahy ity, saingy noho ny halalin’ny ratra dia tsy tana intsony ny ainy. Nanandrify ny fony mihitsy 
ny tsindrona antsy, izay voalaza fa nataon’ilay tovolahy zana-badiny nifamaly taminy. Nitsoaka 
hatreto dia tsy mbola hita tany nanjavonana ity tovolahy ity. Ny filazan’ireo mponina teny an-toerana 
nahafantarana fa matetika mpifamaly izy mianaka ireto, saingy izao niafara tamin’ny famonoana 
mihitsy; izay tsy fifankahazoana izany. Efa mandeha amin’izao fotoana izao ny famotorana ataon’ireo 
misahana iny faritra iny sy ny fikarohana ity voatondro ho nahavanon-doza ity. 




















