SOANIERANA IVONGO : KAROHAN’NY MPITANDRO FILAMINANA ILAY JIOLAHY FAHATELO – MIDI MADAGASIKARA

Araka ny vaovao nampitain’ny “officier” Tsima Angelot misahana ny kaomisarian’i Soanierana 
dia nahenoan’izy ireo vaovao fa mbola misaodisaody any an-toerana ilay jiolahy faha-3 naman’ilay 
hoe Stephan, 35 taona avy ao Anosipatrana Antananarivo, sy Gaston 29 taona avy ao Antsirabe Maromitety 
izay efa miandry fitsarana am-ponja raha niakatra fitsarana ny alatsinainy teo. 

Nomarihan’ity lehiben’ny kaomisaria ao Soanierana Ivongo ity, fa eo am-panaovany vela-pandrika 
jiolahy mitam-basy ity izy ireo izao, satria mikasa mbola hanafika ilay mpandraharaha vokatra 
any an-toerana izy ity, izay heverina araka ny fanazavana hatrany, fa nanampy namana amin’ny fikasan-dratsy 
ireo hatao. Nandritra ny fahatrarana ireo namany, ny 30 martsa teo, mantsy raha nahatrarana basy 
marika “Makarov” izy roa lahy, dia mbola manana basy mitovy marika amin’io tratra io ity jiolahy 
tafaporitsaka tamin’ny vela-pandrika natao ity. 

Nohamafisin’ny “officier” Tsima Angelot fa fotoana mampirongatra ny fanafihana mitam-piadiana 
izao ny vanim-potoana misy, noho ny fiakaran’ireo vokatra fanondrana samy hafa, jirofo sy lavanilina 
ho ela, ary mazana dia jiolahy avy any ivelan’ny faritra avokoa, matetika no manao izany any an-toerana. 




















