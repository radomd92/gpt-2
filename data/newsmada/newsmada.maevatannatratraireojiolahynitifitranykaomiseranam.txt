MAEVATANÀNA: TRATRA IREO JIOLAHY NITIFITRA NY KAOMISERAN’AMBILOBE | NEWSMADA

Par Taratra sur 04/05/2019 

Nidoboka eny amin’ny fonjaben’i Tsiafahy ny roa amin’ireo jiolahy tompon’antoka tamin’ny fanafihana 
tifitra ka naharatrana ny lehiben’ny kaomisarian’Ambilobe, ny 15 avrily 2019 lasa teo. 

Nisy trangana fanafihana mitam-piadiana tao amina tokantrano maromaro ao amin’ny fokontanin’Anoron’Ala 
Ambilobe tamin’io fotoana io. Tonga namonjy teny an-toerana avy hatrany ny polisy tamin’io fotoana 
raha vantany vao nandre ity fanafihan-jiolahy ity. Nisy ny fifampitifirana ka naratra nandritra 
fifandonana ny lehiben’ny kaomisera ao Ambilobe. Tafatsoaka ireo jiolahy ka ny alin’io alatsinainy 
ihany, natomboka ny fanadihadiana rehetra. Nandritra izany no nahitana kitapo iray an’ireo olon-dratsy 
teny amin’ny toerana nanaovan’izy ireo ny fanafihana. Niainga tamin’io ny nahafantarana ny mombamomba 
jiolahy. Natao ny vela-pandrika sy ny sakana teny amin’ny lalam-pirenena rehetra ka nahitam-bokany 
satria voasambotra tao Maevatanàna ny roa tamin’ireo jiolahy nandritra ny fandalovan’ny taksiborosy 
azy ireo hiakatra aty an-dRenivohitra. Nentina teo anivon’ny sampandraharahan’ny polisy misahana 
ady heloka bevava izy ireo nanaovana fanadihadiana. Rehefa naseho ireo voatafika tamin’ny alalan’ny 
tsy mahita ambadika izy roa lahy, nohamarin’izy ireo fa anisan’ireo nanafika azy ireo tokoa ireto 
ireto. Fantatra ihany koa fa efa mpamerin-keloka izy ireo satria efa nigadra ny taona 2015 ny iray 
mbola tokony hamita sazy hatramin’ny volana febroary 2020. 



Les commentaires sont fermées. 

