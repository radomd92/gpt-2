KIDNAPPING : TANY ANATY FACEBOOK NO NAHALALANA NY FAHAVOTSORAN’I FIROZE NOURBHAY | NEWSMADA

Par Taratra sur 22/04/2017 

Tany anaty pejy Facebook no nahafantarana fa votsota tany am-pelatanan’ny jiolahy i Firoze Nourbhay, 
alakamisy alina tokony ho tamin’ny 8 ora teo. 

Nanaparitaka izany ny filoha lefitry ny fikambanan’ny teratany frantsay sady tompon’andraikitra 
fampianarana frantsay eto amintsika, Jean-Hervé Fraslin. “Vaovao mahafaly, votsotra soa aman-tsara 
Firoze Nourbhay, salama tsy marofy”, raha ny hafatra niparitaka. 

Tafaverina soa aman-tsara tany amin’ny tranon-dray aman-dreniny eny Andranomena ity tovolahy 
mizaka ny zom-pirenena frantsay ity. Tsy fantatra ny fomba nahatongavany teny an-toerana. Voalaza 
na ny polisy aza, tsy nahalala ny momba ity famotsorana ity Karana ity, ny alakamisy alina. 

Ny hany fantatra, nisy ny vola nihodina tao anatin’ity fakana an-keriny ity. Nanome vola ireo jiolahy 
fianakavian’ity Karana ity. Tsy nampahafantatra ny mpitandro filaminana ihany koa izy ireo. 

Efa nanao fanambarana momba ity vaovao ity ny fikambanan’ny karana CFOIM, taorian’ny fitazonana 
Firoze Nourbhay nandritra ny sivy andro. Nisaotra ireo izay nanampy azy izy ireo, indrindra izay 
famotsorana izao. Mandrisika ny fitondrana sy ny manampahafehana malagasy koa izy ireo mba haningotra 
farany ity resaka fakana an-keriny eto amintsika ity. 

Raha tsiahivina, ny 11 avrily teo, nisy naka an-keriny teny Andranomena, teo am-pandraisana fiara 
mpianatra ilay Karana io. Jiolahy enina mirongo basy ireo naka azy, nitondra fiara. Nitifitra 
polisy miasa eny Ambohibao ka tsy nahafahan’ireo nanao na inona na inona. Nandeha ny famotorana, 
polisy sy tompona fiara nohenoin’ny polisy, saingy tsy nahitam-bokany. Izao votsotra izao ihany 
Karana. Anisan’ny manahirana ny mpitandro filaminana ny tsy fahazoana vaovao any amin’ireo fianakaviana. 
ity tranga farany ity aza, tsy nahalala ny polisy. 





Les commentaires sont fermées. 

