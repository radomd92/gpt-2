FITATERANA  : HORAISIN’NY OMAVET NY FANAOVANA “CONTRE VISITE” | NEWSMADA

Par Taratra sur 31/08/2017 

Lany tao amin’ny filankevitra monisipaly, ny talata teo ny fiaraha-miasa eo amin’ny Omavet sy 
kaominina Antananarivo Renivohitra. Horaisin’ny Omavet eny Ampasampito manomboka izao ny fitantanana 
« contre visite » izay natao tetsy Antsakaviro, izay antsoina hoe « visite de conformité » isaky 
efa-bolana. 

Tanjona ny hisian’ny fanaraha-maso akaiky ireo fiara fitateram-bahoaka hialana amin’ny tandrevaka 
ny loza maha lasibatra ny mpandeha tsy manan-tsiny matetika. 

Ho hentitra ny fanaraha-maso ireo fiara fitaterana eto Antananarivo toy ny fiarakaretsaka sy 
taxi-be. Hiharihary eo koa ireo mpijirika. Manana ny fitaovana arifomba ahafahana manao fitiliana 
ireo fiara ny Omavet, ka antony nametrahana ny fiaraha-miasa raha ny fanazavana. Anjaran’ny Omavet, 
izao ny maka ny « droit de contre visite » amin’ny sarany tsy miova. 

Fantatra koa fa hanampy ny kaominina Antananarivo Renivohitra amin’ny fametahana ireny mari-pamantarana 
amin’ny arabe sy ny takelaby ho an’ny fifamoivoizana ireny ny Omavet. Eo koa ny fanatsarana ny lalana 
Antananarivo izay efa tena mampitaraina ny mponina. 

Omen’ny kaominina Antananarivo Renivohitra enim-bolana ny Omavet ahafahana manomana ny fanombohana 
asa. 



Tsy hanaiky ny fikambanan’ny taxi 

Naneho ny heviny avy hatrany ny fikambanan’ny mpitondra fiarakaretsaka eto Antananarivo Renivohitra 
vao naheno ity fanapahan-kevitra noraisin’ny kaominina ity. Hevitra hanafoanana ireo fiarakaretsaka 
fanomezana ny Omavet ny fanaovana “contre visite” io raha ny hevitr’izy ireo. 

Mety ho filam-baniny no hitranga satria hitaky fiara raitra ny Omavet ka ho tratran’ny fampitsaharana 
hatrany izay fiarakaretsaka tsy dia tomombana ara-teknika, manetroka, ratsy loko, mampiasa 
ho fitoeran-dasantsy…. 

Tsy nisy ny fakan-kevitra tamin’ireo mpitatitra na taxi-be na fiarakaretsaka ka heverin’ireo 
fitaterana ho didijadona izao hatao izao. 



Tsy mety hifanara-kevitra 

Matetika mihenjan-droa ny tady eo amin’ny kaominina Antananarivo renivohitra sy ireo mpanao 
indrindra ireo taxi. Tsy maintsy manohitra, mimenomenona foana ny mpitatitra rehefa misy fanapahan-kevitra 
hanatsarana ny tontolon’ny fitanterana. Tsy mety miombon-kevitra ny roa tonta. 

Tsy fantatra koa na misy ambadika na tombon-tsoa manokana, araka ny ahiahin’ny fikambanan’ny 
taxi ny an’ny kaominina Antananarivo Renivohitra amin’izao fandraisana fanapahan-kevitra 
amin’ny mpitatitra izao fa tena finihavana hanatsara ny fitataerana tokoa. 



Les commentaires sont fermées. 

