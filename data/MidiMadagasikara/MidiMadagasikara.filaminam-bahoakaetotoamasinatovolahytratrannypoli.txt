FILAMINAM-BAHOAKA ETO TOAMASINA : TOVOLAHY TRATRAN’ NY POLISY NITRONDRA BASY PA TSY ARA-DALÀNA – MIDI MADAGASIKARA

“Tsy mijanona izahay raha tsy ho fongotra ny mpanao ratsy mampahory vahoaka eto Toamasina tato 
ato ity”, izay ny fanamby nataon’ny polisim-pirenena eto Toamasina, tamin’ny alalan’ireo kaomisera 
lahy misahana an’i Toamasina renivohitra sy ny komandan’ny Fip. Mitohy andro aman’alina ny hetsika 
izay filaminam-bahoaka ataon’izy ireo izay, ka nisy indray ny vokatra tamin’ity herinandro ity 
izany, sy noho ny fiaraha-miasa matotra amin’izy ireo sy ny andrimasom-pokonolona. Tovolahy 
no tratran’ny polisy nitondra basy PA nafenina tao anatin’ny moto nentiny tao Andranomadio, amin’ilay 
antsoin’ny mponina ao an-toerana hoe Bemenaka, sampanan-dalana mihazo ny trano fandraisam-bahiny 
izay tena hitrangana fanafihana sy fanendahana mpandalo amin’ny lalam-baovaon’Andranomadio 
Tovolahy iray hafa koa no sarona tao Ankirihiry atsimo manakaiky ny Bazary may ao an-toerana ; izay 
nifanenjehan’ny polisy andro iray mialoha izao nahatrarana azy izao, saingy tamin’izay tafatsoaka 
sy ny namany iray; mbola tratra teny amin’ity tovolahy ity ny antsy be maromaro fampiasany amin’ny 
mpandalo sy tratra hariva fanaony ao Tanambao V sy Ankirihiry. Mbola tovolahy mpanendaka hafa 
koa no voasambotry ny polisy tao Andranomadio ora vitsy taorian’ny fanendahana nataony, raha 
nametraka fitoriana noho ny nanjo azy ilay olona voaendaka. Ankoatra izay, dia tovolahy iray izay 
herintaona nifampitadiavana noho ny fanafihana nitam-piadiana nataony teto Toamasina ihany 
no saron’ny polisy teto Toamasina tamin’ity herinandro ity. Tsy afa-nitsoaka intsony izy nandritra 
satria tsy nampoiziny ho hitan’ny polisy mihitsy ny toerana niafenany sy ny fanovana endrika nataony 
ny fitadiavana azy. Anio avokoa no hiakatra fitsarana ny raharaha koa ho hita eo ny tohiny. 




















