VOALOA NY 100 TAPITRISA AR: VOTSOTRA IREO MPIASAN’NY KRAOMA, TSY VOASAMBOTRA IREO MPAKA AN-KERINY | NEWSMADA

Par Taratra sur 27/07/2018 



Votsotra omaly, ireo mpiasan’ny orinasa Kraoma efa-dahy nalain’ny jiolahy an-keriny tao Brieville 
ny talata lasa teo. Azon’ireo olon-dratsy ny vola 100 tapitrisa Ar. Tany an-tampon-tanety iray 
an-toerana no nanaovana ny fanolorana ny vola… 

Ny jiolahy tsy azo, ny vola lasa! Votsotra soa aman-tsara ireo efa-dahy (ry Narisoa, Philippe, 
ary Miadana), mpiasan’ny orinasa Kraoma nalain’ny jiolahy an-keriny. Azon’ireo jiolahy ihany 
vola 100 tapitrisa Ar notakin’izy ireo tamin’ny orinasa, raha ny loharanom-baovao voaray avy 
an-toerana. Tao an-tampon-tanety iray any an-toerana no nifanao fotoana ireo mpiasan’ny orinasa 
nitondra ireo vola tamin’ny kitapo sy ireo olon-dratsy. Toy ireny amin’ny horonan-tsarimihetsika 
ny zava-nitranga, nandritra ny fanolorana ny vola satria efa-dahy ireo nitondra ny vola ary efa 
jiolahy avy lavitra ny fahatongavan’izy ireo. Jiolahy niaraka tamin’ny basy Kalachnikov no nitsena 
efa-dahy nitondra ny vola ka nony tonga akaiky dia nasain’izy ireo niverina ny roa lahy fa ny roa 
kosa no nentin’izy ireo tamina toeran-kafa mba hanolotra ireo vola notakin’izy ireo. Ireo roa 
hafa kosa naka ireo mpiasan’ny Kraoma tao amin’ny toerana nametrahan’ireo olon-dratsy azy ireo. 
somary reraka ihany ireto nalaina an-keriny, saingy mbola afaka nandeha an-tongotra ary notsenaina 
fiara 4×4 tao an-tanànan’Andriamena. Manoloana ity raharaha fakana an-keriny ity, niato avokoa 
asa aman-draharaha rehetra tao an-tanàna ary nifanome tanana tamin’ny fitadiavana ny vola notakin’ireo 
ny mponina tao an-tanàna niaraka tamin’ny orinasa Kraoma. Na teo aza ny fahavotsoran’ireto mpiasa 
an-keriny ireto, miaina ao anatin’ny tebiteby hatrany ny mponina ao Tsaratanàna, indrindra ny 
orinasa Kraoma sy ireo vady aman-janany. 

Fantatra kosa anefa izao, araka ny loharanom-baovao voaray hatrany fa miery anaty alabe ry zalahy 
an-keriny ireto ary efa tonga any an-toerana ireo komando hifanandrina sy handrava ireto mpaka 
ireto. Tsy mbola fantatra kosa ny mety hisian’ny fifandonana eo amin’ireo komando sy ireto mpaka 
ireto. Notsenaina makotrokotroka tao an-tanàna ireto mpiasa nalaina an-keriny ireto ary nisy 
fitondrana am-bavaka azy efa-dahy ireto tao Brieville. Marihina, mpiasa mpanamboatra ny lalana 
sy Tsaratanana izay mirefy 180 km, ireto mpiasa nalain’ny jiolahy an-keriny ireto. 

Andrasana, araka izany, ny tohin’ny fifandonana eo amin’ireo komando sy ireto mpaka an-keriny 




Les commentaires sont fermées. 

