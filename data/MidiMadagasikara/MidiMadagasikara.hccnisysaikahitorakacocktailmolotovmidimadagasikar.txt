HCC : NISY SAIKA HITORAKA « COCKTAIL MOLOTOV » – MIDI MADAGASIKARA

Nihaodihaody teo amin’ny manodidina ny fitsaràna avo momba ny lalam-panorenana ny roa lahy, hafahafa 
imason’ny mpitandro ny filaminana ny nahita azy ireo. Natsoina mba hanaovana fisavàna taratasy, 
nitsoaka avy hatrany tao anatin’ny alim-ben’ny talata hifoha alarobia teo. Raikitra ny fanenjehana 
ireo ka ny iray no voasambotra, mbola niaraka tamin’ny kitapo teny am-babeny io farany. Natao ary 
fisavàna ka teo no nahitàna « cocktail molotov ». Mazava ho azy fa tsy maintsy nampifandraisina 
hatrany amin’ny asa fanakorontanana izay misy mikasa amin’izao fotoana ny zava-misy ary dia nosamborina 
hatrany ilay tovolahy. Eny amin’ny borigadin’ny zandarimaria izay misahana ny fanadihadiana 
ny raharaha heloka bevava no nentina ilay lehilahy izay ahiana ho mikasa ny hitoraka baomba ny andrim-panjakana 
Ambohidahy. Ilay namany kosa tsy hita izay nalehany tao anatin’ny haizim-be ary inoana fa hizotra 
amin’ny fahitàna azy ny fanadihadiana izay efa nandeha omaly tetsy Fiadanana. Isan’ny andrasana 
raharaha ity ny mety ho anaran’ny atidoha nikotrika na koa izay mety ho nanakarama ireo tovolahy 
Raha tsiahivina dia nisy ny fandorana fiara teo ivelan’ny Hcc, roa andro talohan’ny namoahan’io 
io ny vokatra ofisialin’ny fifidianana. Raha ny fijerin’ny mpanara-baovao dia endrika fanakorontana 
no miseho tato ho ato ary mety ho ny fampitahorana ny mpikamban’ny HCC no tena tanjona. Efa nohamafisina 
fiarovana ny toerana misy io andrim-panjakana io sy ny mpikambana ao anatiny rehefa fantatra ny 
endrika fanakorontanana. 




















