LOZAM-PIFAMOIVOIZANA – FIADIDIANA NY REPOBLIKA: MPANAO GAZETY IRAY NAMOY NY AINY, ROA HAFA NARATRA | NEWSMADA

Par Taratra sur 18/10/2018 

Niharan-doza tao Ihosy RN 7 Pk 616 + 515 teo amin’ny sampanan-dalana mihazo an’i Betroka, afakomaly 
tamin’ny 1 ora sy 35 mn ny fiara 4×4 marika Mitsubishi Pajero iray, nitondra mpanao gazety telo avy 
amin’ny fiadidian’ny Repoblika. Nivadika tao anaty fiolahana mampidi-doza vokatry ny fandehanana 
ilay fiara ka nivadika ambony ambany. Vokany, maty tsy tra-drano ny mpanao gazety iray (ilay nitondra 
fiara). Naratra kosa ireo mpanao gazety roa vavy niaraka taminy. Nentina haingana namonjy ny hopitaly 
Ihosy ireto mpanao gazety roa naratra ireto. Teo amin’ny lohany sy ny sorony no tsapan’izy roa vavy 
fa maharary azy, raha ny fampitam-baovao voaray hatrany. 

Avy any Ilakaka nanao fandrakofam-baovao ny fampielezan-kevitry ny kandidà Rajaonarimampianina 
izy telo mianadahy ireto ka maika hamonjy ny fampielezan-kevitry nataon’ity kandidà ity indray 
Ihosy, araka ny loharanom-baovao. Nandeha helikoptera ny kandidà Rajaonarimampianina tamin’io 
io. Nanenjika avy aoriana ka voatery nandeha mafy izy telo mianadahy fa maika ho tonga mialoha any 
kanjo niharan-doza tampoka teo amin’ny sampanan-dalana rehefa tsy nahafehy ny familiana intsony 
mpamily vokatry ny fandehanana mafy diso tafahoatra. Vokany, nivadika ilay fiara 4×4. Tonga teny 
toerana nitrangan’ny loza nanao fanadihadiana ny zandary avy ao Ihosy. Nahitana fahasimbana 
fiara vokatry ny fivadibadihana nandritra ny loza. Avotra soa aman-tsara taorian’ny fitsaboana 
ireo mpanao gazety roa vavy. 



Les commentaires sont fermées. 

