FIVORIANA TETSY TSIMBAZAZA :: LANY HITARIKA NY VAOMIERA FAHA-32 I JOHASY ELÉONORE • AORAHA

Lany nandritra ny fivoriana ara-potoana faharoa, natao tetsy amin’ny Antenimierampirenena, 
Tsimbazaza omaly, ho lasa filohan’ny Vaomieran’ny Tomban’ezaky ny Politikam-panjakana i Johasy 
solombavambahoakan’i Vangaindrano. 

Solombavambahoaka enina amby enimpolo no nandany azy tamin’ny salan’isa zato isan-jato. Hisy 
hiarahana amin’ny “Réseau Francophone de l’Evaluation” mikasika io Tomban’ezaky ny Politikam-panjakana 
hatao etsy amin’ny Lapan’ny Tsimbazaza amin’ny 29 sy 30 oktobra 2019 ho avy izao. 

Nohazavain-dRazanamahasoa Christine, filohan’ny Antenimierampirenena nandritra ny lahateniny 
“efa nahazo fankatoavana avy tany amin’ny Fitsarana avo momba ny Lalàm-panorenana (HCC) tamin’ny 
septambra 2019 lasa teo ity vaomiera faha-32 ity. Voalazan’ny fitsipika anaty mifehy ny Antenimierampirenena 
hanara-maso sy hanombana ny asa vitan’ny fanjakana ny anjara asany”. 

Ankoatra izay, dia fantatra fa amin’ny talata 22 oktobra 2019 no handinihana ilay volavolan-dalàna 
faha-003/2019, tamin’ny 14 aogositra 2019, izay manome alalana ny fankatoavana fifanarahana 
momba ny famatsiam-bola ny tetikasa fanamboarana ny tetezana ao amin’ny reniranon’i Mangoky. 











Enregistrer mon nom, mon e-mail et mon site web dans le navigateur pour mon prochain commentaire. 



