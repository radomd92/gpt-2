HAJAO NY HAFAINGANAM-PANDEHA • AORAHA

Tongasoa foana ny hevitra mankany amin’ny fanatsarana sy ny fivoarana. Antoky ny fahombiazana 
ny fahaizana manaraka ny ambaratonga sy dingana rehetra mba hisorohana amin’ny sakana mety hibahana 
lalana aoriana kely ao. Resaka fitaterana mihitsy no ametrahana ahiahy taorian’ny fikasana hametraka 
fitaovana fanarahan-dia irony amin’ireo taksibe tsirairay avy. GPS no fahalalan’ny maro azy, 
amin’ny fanafohezana ny hoe « Global Positioning System » na azo adika tsotsotra amin’ny teny malagasy 
fitaovana fanarahan-dia na toerana. 

Tsy handefa saina lavitra akory isika fa raha mitazana an’ireo fiara fitateram-bahoaka eto an-drenivohitra 
dia mbola mahita fiara tranainy; fiara efa trotraka saingy zara fa misy fonony sy mbola afaka mifamoivoy; 
tsy manana hidim-baravarana; fiara tsy manana hisatra sintomin-tanana; fiara tsy velona raha 
atosika; fiara mampiasa hazo kesika ho solon’ny seza; fiara iasan’ireo mpamily sy mpanampy azy 
izay toa tsy mba mahay ny farafaharatsiny amin’ny fahaiza-miaina sy fahalalam-pomba akory; fiara 
mpamily minia mandika ny lalànan’ny fifamoivoizana… sy ny fanamarihana maro hafa tsy voatanisa. 
ho fandoto iray tandroka manaratsy ny fandio iray siny ireo atsidika eo ambony ireo. Misy dia misy 
ny fikambanan’ny mpitatitra miezaka manome kalitao sahaza ny mpandeha. 

Ny tena tiana hahatongavana dia ny fitsambikinana avy hatrany amin’izato tetikasa fametrahana 
“GPS” amin’ny fiara fitaterana. Raha ny tatitra voaray fotsiny dia am-polony maro ireo mpisehatra 
fitaterana no niharan’ny sazy raha nampiharina tamin’ny zotra D mihazo an’iny Ivato iny ilay fametrahana 
filamatra nataon’ny antokon-draharaha misahana ny fitaterana an-tanety (ATT). Mbola firifiry anefa ireo kaoperativa sy zotram-pitaterana 
an-drenivohitra sy ny manodidina ? Moa efa samy mahatakatra ny tanjona tian-kokendrena avokoa 
ireo ? Nisy fotoana nametrahana an’ilay fepetra fahadiovana tsy maintsy nohajain’ireo mpamily 
ny mpanampy azy, taona maromaro lasa izay, ka mitondra fanamiana araka ny tokony ho izy ry zareo. 
betsaka no voretra tamin’izany. Mila miainga any amin’ireny mpikatroka fototra amin’ny sehatry 
fitaterana ireny anefa ny fanajàna an’ilay asa. Manginy fotsiny ny fitsipika tokony hifehy ny 
fiara mba ho fahafaha-po ho an’ireo mpandeha; tsy hanelingelina ny fifamoivoizana; ary indrindra 
tsy ho loza mitatao eny an’arabe. 

Tsy mbola ilay “GPS” angamba no vahaolana voalohany mba tsy hirotorotoana be loatra. Raha tena 
fana­tsarana sy fampivoarana tokoa ny tontolon’ny fitateram-bahoaka eto amintsika dia zava-dehibe 
koa mantsy ny fanajàna ny hafainganam-pandeha ! 









Enregistrer mon nom, mon e-mail et mon site web dans le navigateur pour mon prochain commentaire. 



