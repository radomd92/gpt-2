FITSARÀNA FIARAKODIA : NOFOANANA NY TENY NANISÀNA – MIDI MADAGASIKARA

Tsy hisy intsony ny fitsaràna fiara eny amin’ny foiben-toeranan’ny Omavet eny Nanisàna, araka 
fampahafantarana nataon’ireo tompon’andraikitra teo anivon’ny Foibe fitantanana ny fitsaràna 
na ny DGSR, omaly, tetsy Betongolo. Izany, hoy ny tompon’andraikitra voalohany, ny Jly Ratelo 
dia noho ny fahataperan’ny fifanaraham-panofàna teo amin’ny roa tonta. Araka izany, ireo fiara 
toy ny taxi-brousse sy taxibe, miaraka amin’ireo fiarabe izany nanao izany fitsaràna fiara izany 
an-toerana dia afaka manao izany antsakany sy andavany, eny amin’ireo sampana tovana eny Betongolo 
ByPass, na eny Ivato. « Ny taxibe manao zotra eto an-drenivohitra dia eny Betongolo no tsaraina. 
taxi-brousse kosa, ny taxibe mivoaka ny renivohitra, ny kamiao milanja 3,5T no mihoatra, ny « tracteur 
ary ny « remorque » sy ny « semi-remorque » kosa dia afaka manao izany eny Bypass na eny Ivato », hoy 
ny fanazavàna. Tsy misy mahasamihafa azy amin’ny teo aloha ny fomba fiasa fa vao mainka aza nasiam-panatsaràna 
hoy hatrany ny Tale Jeneraly. Raha ny naseho omaly tokoa tetsy Betongolo dia hita fa maro ireo fitaovana 
entina manome fahafaham-po ireo mpanjifa. « Nasiam-panatsaràna ireo foibe fitsaràna tovana 
noho izany, fa indrindra eo amin’ny lafiny ara-pitaovana. Anisan’izany ny « ligne de contrôle 
», ny « graveur métallique de plaque chassis », ny fitaovana fijerena ny momba ny jiro manokana ary 
fitsirihana ny entona avoakan’ireo fiara ». Izany hoe, arifomba tanteraka hatreto ity Foibe fitsaràna 
ity. Mampanantena hatrany ireto tompon’andraikitra ireto fa mbola ireo vina hanatsaràna ny fomba 
eo amin’ity sampandraharaha ity fa indrindra ny ady amin’ny kolikoly sy ny hosoka isan-karazany 
efa imasoan’izy ireo tanteraka amin’izao. Izany rehetra izany moa dia mba hisorohana ireo lozam-piarakodia 
hitranga, araka ny tarigetran’izy ireo « Lahitokana ny aina ». 




















