FANAMPARA-PAHEFANA SY FISOLOKIANA : NAFAHAN’NY FITSARANA IREO MPANARA-MASO NY HETRA – MIDI MADAGASIKARA

Nivoaka omaly ny didim-pitsarana mikasika ireo mpiasan’ny Ivotoeran’ny Hetra ao amin’ny boriboritany 
etsy Ambohimanarina. Nohafahan’ny fitsarana izy telo mianadahy voakasik’izany. Tsy noraisina 
izany ny vesatra rehetra nanenjehana azy ireo. Nampangaina izy ireo fa nanararaotra fahefana 
hakana vola amin’ilay Sinoa tompona orinasa fanaova-mofo na « boulangerie» iray ao Ambohimamory, 
Andranonahoatra-Itaosy. Tao anatin’izany, dia voalaza fa nandrahona ny hanakatona ity toerana 
mandritra ny iray volana ireto mpiasa ireto rehefa avy nanao fitsirihana io toerana io. Nolazina 
koa fa tsy nanara-dalàna ireto mpiasa ireto satria niditra tany amin’ny faritra tsy ananany fahefana 
ivelan’ny fari-piadidian’ny ivotoera-ketra iasany. Mikasika ilay fakana vola tamin’ilay Sinoa 
nanazavan’ireo olotsotra roa izay nampagaina ho mpiray tsikombakomba tamin’izy ireo fa tsy nandray 
vola izany ireo mpiasa ireo. Ireto farany izay nohamafisin’ny mpisolovava ihany koa fa tsy naniraka 
olotsotra ireo haka izany vola izany mihitsy. Ny mpisolovavan’ireto mpanara-maso ny Hetra ireto 
dia efa nangataka teo anoloan’ny Fitsarana ihany koa ny tokony hanatsaharana ny fanenjehana ny 
arovany satria tsy feno ny fepetra ahazoana manao izany. Aminy dia fahadisoana amin’ny asa ihany 
nataon’ireto mpiasa iretoka tokony ny « Conseil de discipline » no hitondrana azy ireo. Nilaza 
ny sendikan’ny mpiasan’ ny Hetra na ny SNAIM fa tsy maintsy hivory mahakasika ity raharaha ity anio 
tsy mbola afaka naneho ny hevitra momba io didim-pitsarana io. 




















