SAKARAHA : MATY VOATIFITRA NY DELEGEN’NY KAOMININA AO AMBORONABY

Accueil > Gazetin'ny nosy > Sakaraha : Maty voatifitra ny delegen’ny kaominina ao Amboronaby 

Publié le 19 février 2019 



Tamin’ ny alahady faha 17 febroary 2019 teo tokony ho tamin’ny 10 ora alina dia nisy nitifitra tao 
ny delegen’ny kaominina ambanivohitra ao Amboronaby, ao amin’ny distrikan’i Sakaraha. 

Koa satria tsena ny alatsinainy dia mbola teo ampiomanana amin’izany ity delege ity no tonga ny 
nitifitra azy. Isan’ny fotoana lehibe tokoa amin’ny any ambanivohitra ny andro tsena. Izany koa 
isan’ireo miantoka ny vola hiditra amin’ny kaominina amin’ny alalan’ny haba avy amin’ny mpivarotra 
indrindra ny haba avy amin’ny fivarotana omby. Teo ampiomanana izany indrindra ingahy delege 
nisy nitifitra izao. 

Isan-kerinandro tsy tapaka dia tsy maintsy misy vonoan’olona any amin’ny distrikan’i Sakaraha 
ny loharanom-baovao azo. Ny halatr’omby indray dia isan’andro no miaina izany ny mponina. Ny alakamisy 
14 febroary 2019 lasa teo dia halatr’omby roa tonta no nitranga tao Sakaraha ka ny iray tao Antsoky 
ny iray hafa tao Amboniandrefana. 

Mahakasika ilay dinabe izay natao hitandrona ny fandriam-pahalemana any amin’ity faritra atsimo 
dia mahatsapa ny mponina any an-toerana fa lasa anjakan’ny risoriso sy ny kolikoly izany amin’izao 
izao. Nataon’ireo olona mpikarakara azy ho fitadiavam-bola indray. 

Mbola miaina ao anatin’ny tsy fandriam-pahalemana tanteraka ny mponina any amin’ny distrika 
mifanakaiky amin’ny Sakaraha iny. Miandry fatratra ny fahatongavan’ny “helikaopitera” hoentin’ny 
hiadiana amin’ny tsy fandriam-pahalemana izany izy ireo amin’izao fotoana izao. 



