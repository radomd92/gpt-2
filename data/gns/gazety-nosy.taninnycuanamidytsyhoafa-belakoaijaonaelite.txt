TANIN’NY CUA NAMIDY : TSY HO AFA-BELA KOA I JAONA ELITE

Accueil > Gazetin'ny nosy > Tanin’ny CUA namidy : Tsy ho afa-bela koa i Jaona Elite 

Publié le 14 mars 2019 



Raharaha iray mbola andrasan’ny mpanara-baovao ny mety ho fiafarany ny mikasika ireo tanin’ny 
Antananarivo-Renivohitra maromaro namidy tamina olon-tsotra. Ny minisitra misahana ny fanajariana 
tany, ny asa vaventy sy ny trano fonenana efa nilaza rahateo tsy handefitra amin’ireo olona tompon’antoka 
famarotana ireo tanin’ny kaominina ireo ny fitondrana mijoro ankehitriny. Nisy moa ny fitsirihana 
“constat” nataon’ny vaditany avy amin’ny fanjakana tamin’ireo toerana rehetra fantatra fa namidin’ny 
Antananarivo-Renivohitra. Raha ny momba ilay tanin’ny kaominina etsy anoloan’ny EPP Behoririka, 
voalaza teo aloha teo fa namidy tamin’ny Sinoa, dia fantatra ankehitriny araka ny fitsirihana 
fa ny depiote an’Atsimondrano teo aloha, Jaona Randriarimalala, fantatra ny rehetra amin’ny 
hoe Jaona Elite no tompon’io toeram-pivarotana vaovao natsangana eo anoloan’ny EPP Behoririka 
Midika izany fa ity depiote teo aloha ity no nividy ny tany amin’ny kaominina, tao anatin’izao fitantanan’ny 
tanàna Lalao Ravalomanana izao. Efa nampoizina ihany izany satria na mbola tsy vita aza ny trano 
efa hitan’ny rehetra sahady ny fisian’ny magazay vaovao an’ny orinasa TECNO. Tany amboalohany 
nandeha ny resaka fa teratany sinoa no nomen’ny kaominina an’io tany etsy Behoririka io, nivoaka 
anefa ny marina ankehitriny fa ingahy Jaona Elite, izay mbola kandidà ho depiote ao Atsimondrano 
nividy azy. Tsy vitan’izay ihany fa raha ny fitsirahana nataon’ny vaditany avy amin’ny ministera 
ny fanajariana ny tany, ny trano fonenana sy ny asa vaventy, dia fantatra fa voasaringotra amin’ilay 
zaridaina etsy Antaninarenina sy ny tany misy ny CEG eny Analamahitsy ihany koa ny depiote an’Atsimondrano 
aloha. Midika izany fa raha tena mandeha araka ny tokony ho izy ny fanadihadiana mikasika ireo raharaha 
tetsy ambony ireo, dia tsy ho afa-bela ihany koa i Jaona Elite. 

F.Tsihiavonana 



