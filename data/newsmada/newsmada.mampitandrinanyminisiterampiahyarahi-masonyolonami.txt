MAMPITANDRINA NY MINISITERA MPIAHY  : ARAHI-MASO NY OLONA MILAZA HO MANOME DIPLAOMA BAKALOREA | NEWSMADA

Par Taratra sur 10/02/2018 

Tsy tokony ho sodoka amin’ny fanaparitahana filazana eny amin’ny pejy “facebook” ny ray aman-dreny 
ny tanora mbola mianatra fa misy ny diplaoma bakalorea azo vidiana. Manala baraka ny fampianarana 
amintsika izany ka tsy hitazana fotsiny ny tomponandraikitra. 

Mampitandrina ny olona mandefa filazana amin’ny pejy “facebook” fa afaka manome diplaoma bakalorea 
sandany antapitrisany ny minisiteran’ny Fampianarana ambony, omaly. “Fanaovana hosoka izany 
melohin’ny lalàna manan-kery eto amintsika”, hoy ny fanazavan’ny tale jeneralin’ny fampianarana 
Randrianambinina Blanchard, teny Fiadanana. Misy ny fiaraha-miasa miaraka amin’ny mpitandro 
hanaraha-maso ity raharaha ity sy hanangonana ny porofo rehetra amin’ny olona manao izany. 

Diplaoma voalohany ho an’ny ambaratonga ambony ny bakalorea ary manokatra amin’ny lalan’ny asa 
Manana ny lisitry ny mpiadina rehetra nahazo ny mari-pahaizana bakalorea ny onivesite enina eto 
sy ny minisiteran’ny Fampianarana ambony ka mora ny manamarina na manana izany tokony ny olona 
na misandoka. Matanjaka ny « bases de données » ka mora ny mikirakira azy. 

Hamarino ny diplaoman’ny mpiasanao rehetra 

Entanina, noho izany, ny mpitantana orinasa na mpampiasa tsotra handefa ny lisitry ny 

mpiasa ao aminy eny anivon’ny minisiteran’ny Fampianarana ambony hanamarinana ny diplaoma na 
izy na sandoka. “Anisan’ny efa nanao izany ny mpitantana ny kaominina Antananarivo Renivohitra 
nahatrarana mari-pahaizana sandoka marobe”, hoy ny talen’ny fampianarana ambony miankina sy 
miankina amin’ny fanjakana, Razafimahatratra Dieudonné. Ny sekoly ambony mampiofana ho « paramédicaux” 
matetika, mandefa ny lisitry ny mpianatra misoratra mangataka hiditra ao aminy ka misy diplaoma 
sandoka efatra na dimy hatrany sarona mandritra ny fanamarinana. 

Eo koa ny manao hosoka amin’ny mari-pahaizana licence na masters indrindra any amin’ny sekoly 
miankina amin’ny fanjakana. 

Tsy ekena ny fahatarana amin’ny fisoratana anarana 

Mampahatsiahy ny minisiteran’ny Fampianarana ambony fa tokony hohamarinin’ny ray aman-dreny 
ny anarana voasoratra ao amin’ny kopia lava nahaterahana (ilaina amin’ny fisoratana anarana 
bakalorea) mba tsy ho diso ny anarana apetraka amin’ny diplaoma aty aoriana. Manamafy koa izy ireo 
tsy hisy intsony ny fanalavana ny fotoana hisoratana anarana ho an’ny fanadinana bakalorea 2018 
tokony hanaja ny tetiandro ny rehetra. 



Les commentaires sont fermées. 

