TAMBAJOTRA MPANGALATRA « ORDINATEURS » : OLONA TELO VOASAMBOTRY NY PÔLISY – MIDI MADAGASIKARA

Ravan’ny pôlisy avy etsy amin’ny boriborintany fahatelo, ireo tambajotra mpangalatra solosaina 
izay efa nampikaikaika ny maro. Olona telo, izay mpangalatra sy mpividy no noraisim-potsiny teny 
Alarobia, afak’omaly. Araka ny fanazavana nomen’ny tompon’andraikitra voalohan’io kaomisaria 
dia efa betsaka no nitaraina tamin’izy ireo. Any amin’ireny karazana fivoriana sy “soutenance” 
izy ireto no tena manjaka, ary efa tambajotra matanjaka mihitsy. Ny sasany mody mampiresaka sy 
ho toy ny mpikarakara mihitsy, mba tsy hisian’ny fiahiahiana eo amin’ireo mpizaika. Ny hafa anefa 
mangorona sy maka ireo solosaina ihany. Rehefa misy mahazo dia samy mivoaka amin’izay izy ireo, 
ny fanazavana azo. Ireo toeram-pivoriana malaza araka izany no tena lasibatr’izy ireo, toy ny 
Ankatso sy Ivato iny. “Nisy olona nahanfatatra ny iray tamin’ireo olon-dratsy ireto, ka avy hatrany 
nopaingorina. Tamin’ny fanadihadiana natao azy ireo no niaikeny ny zava-dratsy vitany”, hoy 
ny fanazavana azo. Raha ny fantatra, tsy mbola nisy aloha hatreto solosaina tratra, fa mbola mitohy 
ny fanadihadiana atao. Nanambara ihany koa ny pôlisy fa mbola misy tambajotra hafa manohy ny asa 
any ary ahitana vehivavy izy io. Manentana ny olona araka izany ny pôlisy mba ho mailo hatrany, indrindra 
ireo mpikarakara, hanamarina hatrany ireo olona miditra sy mivoaka amin’ireo fivoriana ireny, 
tsy kely lalana tokoa ny ratsy. Amin’ny alatsinainy izao moa no hatolotra ny Fampanoavana ireo 
solosaina ireto. 




















