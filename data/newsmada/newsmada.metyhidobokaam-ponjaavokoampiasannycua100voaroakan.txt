METY HIDOBOKA AM-PONJA AVOKOA… : MPIASAN’NY CUA 100 VOAROAKA, NAMPIASA DIPLAOMA HOSOKA | NEWSMADA

Par Taratra sur 16/09/2016 

Taorian’ny fandalovan’izy ireo filankevitry ny fitsipi-pifehezana, ny zoma lasa teo, noroahina 
hatrany ireo mpiasan’ny kaominina Antananarivo Renivohitra, tratra nampiasa diplaoma hosoka. 



Mpiasa eo anivon’ny kaominina Antananarivo Renivohitra, miisa 100 mianadahy no tra-tehaky ny 
miadidy ny mpiasa (DRH), ny herinandro lasa teo fa nampiasa diplaoma sandoka. Diplaomana bakalôrea, 
namenoana ny «dossier», hidirana ho mpiasan’ny kaominina, nataon’izy ireo. 

Rehefa natao ny fanadihadiana, olona iray mpiasa eo anivon’ny koaminina Antananarivo Renivohitra 
tena tompon’antoka nikarakara izany diplaoma sandoka izany. Tamin’ny fanamarinana ny antontan-taratasin’ireo 
ireo, hita fa tsy ara-dalàna ireo diplaoma ireo. Sandoka ny sonia, nampiasaina ary mbola sandoka 
koa ny tombokasen’ny sampandraharaha misahana ny fanadinana nasionaly, eny Ankatso. 

Efa nandalo ny filankevitry ny fitsipi-pifehezana, ny zoma lasa teo ireo olona 100 voakasika tamin’ity 
sandoka ity ary tsy nisy notazonina intsony fa noroahina avy hatrany. Tsy mbola fantatra kosa ny 
miandry ilay mpiasan’ny koaminina, atidoha nanao ity diplaoma sandoka ity. 

Marihina fa fidirana am-ponja avy hatrany, ny sazy miandry ny olona manao na mampiasa diplaoma 
toy izao. Andrasana araka izany, ny ho tohin’ity raharaha ity izay efa mielipatrana eo anivon’ny 
Antananarivo Renivohitra, amin’izao fotoana izao. 

Raha ny tsiliam-tsofina hatrany, olona manohitra ny fitondran-dRavalomanana Lalao, izy io ary 
mpitarika fitokonana. 





Les commentaires sont fermées. 

