MAHAJANGA : KIOSKA MVOLA NISY NANAFIKA, LASA NY 6 TAPITRISA MAHERY – MIDI MADAGASIKARA

Nisehoana asan-jiolahy mitam-piadina teto Mahajanga ny marainan’ny alatsinainy teo. Vao tamin’ny 
maraina monja dia efa nitranga io seho io, teo amin’ny manoloana ny paositra Malagasy Mahajanga 
Araka ny fitantaran’ireo teny amin’ny manodidina, mirahalahy izy ireo no efa nihaodihaody teny 
hanao ny asa ratsy. Tsy nisy nahalala izay mety hitranga ny rehetra ka tsy nisy taitra. Vao nisokatra 
fohy ireo kioska dia nanatona ny iray tamin’ireo ireo jiolahy, tahaka ny olon-drehetra handefa 
na haka vola. Nanontany ilay ramatoa izy ireo hoe: “ohatrinona ny mandefa vola 5 alina ariary”. 
tsy tam-pisalasalana ilay ramatoa hoe: “2000 Ar”. Vao tapitra ny valim-panontanina dia namoaka 
avy ao anatin’ny kitapony ireo jiolahy sady nierikerika nilaza tamin’ilay ramatoa hoe: “Ento 
iny kitapo eny aminao iny”. Tsy namaly moa ity farany fa avy hatrany dia nanolotra moramora izany 
nitsaoka avy hatrany avy eo ireo jiolahy. Io kitapo io izay voalaza fa nisy vola mitentina hatrany 
1 tapitrisa sy 3 hetsy ariary. 

Avy teo amin’ny kioska ireo jiolahy , raha ny fitantaran’ireo teny amin’ny manodididna hatrany 
nandeha tongotra nitsofoka teny amin’iny lalana mankany amin’ny Jirama iny, sady nanambana basy 
an’ireo olona sendra nifanehatra taminy. Kay efa napetrak’izy ireo tao anekanelantrano ambadiky 
orinasa Madauto tao ny motoan’izy ireo, ka io avy eo no nandosirany. 



