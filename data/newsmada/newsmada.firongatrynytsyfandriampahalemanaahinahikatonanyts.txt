FIRONGATRY NY TSY FANDRIAMPAHALEMANA  : AHINA HIKATONA NY TSINGIN’I BEMARAHA | NEWSMADA

Par Taratra sur 12/06/2018 

Mitaraina ireo mpandraharaha misehatra ao anatin’ny tontolon’ny fizahantany, mpitondra mpizahatany 
ny Tsingin’i Bemaraha manoloana ny tsy fandriampahalemana. Afakomaly, lasibatry ny asan-dahalo 
fiara 4×4 nitondra mpizahatany tao Ambalasatra… 

Fiara 4×4 miisa dimy nitondra mpizahatany no notafihin’ny dahalo nirongo fitaovam-piadiana 
vaika tao Ambalasatra lalana mihazo ny Tsingin’i Bemaraha, afakomaly tolakandro. Lasibatra 
ny vazaha mpizahatany nandeha tamin’ireo fiara 4×4 tsy mataho-dalana ireo. Lasan’ireo malaso 
entana sarobidy rehetra, toy ny fakan-tsary, ny telefaonina avolenta, ny vola vahiny sy ny vola 
tao anaty fiara. Tsy nisy kosa ny aina nafoy na naratra nandritra ity fanafihan-dahalo ity. Fantatra 
araka ny loharanom-baovao voaray fa isan’ireo faritra mena amin’ny asan-dahalo ny ao Bemaraha. 
fandalovan’ireo dahalo avy mangalatra omby rahateo ao an-toerana, araka ny fitantaran’ny mpamily 
mpitondra mpizahatany. Nohamafisin’ity mpamily mpitondra mpizahatany ity hatrany fa rehefa 
fahatongavan’ireo vahiny mpizahatany hitsidika ny Tsingin’i Bemaraha no mazàna mampirongatra 
asan-dahalo. Misy ny ezaka ataon’ny mpandraharaha misehatra ao anatin’ny fizahantany ao Bekopaka 
Morondava, saingy tsy afa-manoatra izy ireo noho ny tahotra ireo dahalo. Manao antso avo amin’ny 
misahana ny fizahantany izy ireo ny amin’ny tokony hijerena akaiky ny fitandroana ny ain’ireo 
tonga mizahatany eto amintsika. Manahy izy ireo fa ahina hikatona noho ny firongatry ny asan-jiolahy 
tsingin’i Bemaraha, raha tsy misy ny fandraisana andraikitra matotra avy amin’ny fanjakana. 

Toerana mahasarika vahiny mpizahatany maro ny tsingin’i Bemaraha. Hisy fiantraikany eo amin’ny 
fizahantany izany raha hikatona ity tsingin’i Bemaraha ity. 



Les commentaires sont fermées. 

