RN2  : VAO AVY NIVOAKA NY FONJA NY IRAY AMIN’IREO MPANAKAN-DÀLANA – MIDI MADAGASIKARA

Efa mananiky ny fiara 50 no voasakan-dalana sy voatora-baton’ireo andian-jiolahy tamin’ny lalam-pirenena 
ankehitriny. Omaly izao dia efa nisy fiara roa tratran’ireo andian-jiolahy ireto indray, saingy 
nisy nijanona izy ireo na betsaka aza ny fahasimbana sy nisy ireo mpandeha. 

Manao ny ezaka mafy amin’ny famongorana ireto andian-jiolahy ireto ny zandarimariam-pirenena, 
nisy ny vokatra azon’izy ireo teo anelanelan’ny Sahavalaina, Brickaville, Ambodipolomosy, 
ary Tanambe, no tena fanaovan’izy ireo ny fanakanan-dalana sy fitoraham-bato ireo fiara mampiasa 
lalam-pirenena faha-2. Taorian’ireo jiolahy roa tratra am-bodiomby izay efa miandry fitsarana 
eto Toamasina, dia nisy indray ny vokatra manaraka izay tratra am-bodiomby ihany koa ireto jiolahy 
mirahalahy teo am-panakanana fiara mpitatitra . Raha ny fanazavan’ny kaompanian’ny zandarimariam-pirenena 
Komanda Randrianantenaina Leon, tamin’ny kara-panondron’izy fito lahy dia avy any Ambovombe 
izy rehetra. Tamin’izy fito mirahalahy tratra ambodiomby ireto dia vao nahazo fahafahana ny 11 
nandritra ny fanalafehan-tsazy nataon’ny filoham-pirenena farany teo ny iray antsoina hoe Faliantsoa 
Baptiste. Mbola nisy iray antsoina hoe Solondrazana koa nahatrarana basy PA iray nandritra izany, 
izay efa in-3 nifonja ary vao nahavita ny saziny ihany koa ny taona 2015 izao namerin-keloka izao. 

Ny fanazavan’ny kaompanian’ny zandary Toamasina ihany koa no nahalalana fa amin’ireo 9 efa voasambotra 
fanakanan-dalana sy fitoraham-bato fiara mihazo ny lalam-pirenena faha-2 izao, dia efa mpamerin-keloka 
ny enina amin’izy ireo raha ekipa vaovao vao nafarana kosa ny telo. Ho an’ny zandary dia misy ambaika 
raharaha izao fa tsy tongatonga ho azy, ka eo am-panadihadiana izany izy ireo izao, satria misy 
sy maka ary manafina ireo entana sy fitaovana ary ny vola azon’izy ireo mandritra izao fanakanan-dalana 
amin’ny lalam-pirenena faha-2 izao. 




















