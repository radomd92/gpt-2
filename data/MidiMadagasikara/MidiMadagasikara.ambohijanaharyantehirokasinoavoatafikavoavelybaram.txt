AMBOHIJANAHARY ANTEHIROKA : SINOA VOATAFIKA, VOAVELY BARAMINA – MIDI MADAGASIKARA

Mpivady teratany sinoa, monina eny Ambohijanahary Antehiroka, ao amin’ny fokontany Antalamoatra 
niharan’ny fanafihan-jiolahy, ny zoma alina lasa teo. Roa lahy izy ireo no niditra an-keriny tao 
tokantrano iray ity. « Nony tafiditra tao an-trano izy ireo dia novelesiny tamin’ny baramina izy 
» hoy ny fampitam-baovao azo avy amin’ny zandary. Vokany naratra mafy noho izay daroka nahazo azy 
ilay sinoa vavy, izay voa teo amin’ny lohany, raha tsy dia naninona kosa ilay rangahy. Ity farany 
mbola afaka niantso vonjy, ka nandositra avy hatrany ireto olon-dratsy. Tsy nisy ny zavatra lasan’ireo 
ireto araka izany. Ny loharanom-baovao hatrany no nahafantarana fa, tsy endrika tsy zoviana amin’ireto 
ireto, ny iray tamin’ireo olon-dratsy, izay tsy iza fa ny sakaizan’ny zanaky ny mpiambina ny tanànan’izy 
ihany. Nandray ny raharaha an-tànana avy hatrany ireo zandary avy amin’ny borigadin’i Talatamaty, 
ny avy amin’ny « poste avancé »-n’Ambohibao. Ilaina amin’ny famotorana, noho izay filazan’ilay 
sinoa izay, dia nosamborina avy hatrany ilay mpiambina sy ny zanany vavy. Eo an-dàlam-pikarohana 
sakaizan’ity farany, izay voarohirohy kosa ny mpitandro filaminana amin’izao. Fantatra ihany 
fa rahalahin’ity karohina ity ihany ilay jiolahy faharoa. Raha ny mikasika ilay sinoa vavy naratra 
dia efa nentina tany amin’ny toeram-pitsaboana ary efa nahazo ny fitsaboana sahaza azy. 




















