TRAFIKANA FITAOVAM-PIADIANA… : VEHIVAVY NO MPANAPARITAKA BASY KALACHNIKOV SY BALA | NEWSMADA

Par Taratra sur 20/04/2017 

“Fusil d’assaut chinois” (FAC) na basy Kalachnikov vita sinoa iray, miaraka amin’ny “boîte chargeur” 
roa ary bala 7,62 mm miisa 60. Ireo no sarona tamin’ny lehilahy iray tany Ambalamanarina Ambositra, 
alakamisy teo. Fantatra koa anefa fa vehivavy iray no mpanaparitaka izany fitaovam-piadiana 
vaika izany. 

Araka ny vaovao avy amin’ny zandarimaria, sarona ny vehivavy iray mpanaparitaka basy any amin’iny 
iny, ny herinandro lasa teo. Tokony ho natolotra ny fampanoavana omaly izy io, saingy narary ka 
hopitaly. Tsy fantatra na mody marary na tena marary fa andrasana zandary any amin’ny hopitaly 
ramatoa, ary any no tohizana ny fanadihadiana azy, raha ny fanazavana azo. 

Roa lahy tratra talohan’izao, ka ireo nanondro ity vehivavy ity. Tratra ny mpitazona basy, ny mpivarotra 
mpanaparitaka, saingy hatreto kosa, tsy hita any anaty fitazonana an-tsoratry ny mpanao fanadihadiana 
olona niandohan’ny basy. Ny marimarina kokoa, avy aiza ny toby mety nivoahan’ireny basy fampiasan’ny 
filaminana ireny? Toby miaramila sa zandary sa polisy? 

Ireo fanontaniana ireo no miverimberina matetika amin’ny mpanara-baovao, izay tsy mety ahitam-baliny 
hatramin’izao. Firifiry ny basy tratra teny am-pelatanan’ny jiolahy izay? Raha ny tany amin’iny 
nahatrarana ilay ramatoa ity fotsiny, efa telo ity karazam-basy FAC ity no sarona niampy Mas36 
hatramin’ny fiandohan’ny taona. Basina mpitandro filaminana avokoa ireo, avy aiza ihany? 

Avy amin’ny olona ny vaovao 

Raha tsiahivina niainga tamin’ny fahatrarana olona roa voasambotry ny zandary tany Ambalamarina, 
ambanivohitra Ivato centre, distrika Ambositra, ny 13 avrily lasa teo ny raharaha. Fivarotana 
fitazonana basy tsy ara-dalàna nanenjehana ireo olona ireo. Tra-tehaka tamin’izany ny basy “FAC” 
na koa antsoina hoe Kalacknikov sinoa niaraka tamin’ny “boîte à chargeur” miisa roa ary bala 7,62 
miisa 60. 

Avy amin’ny olon-tsotra ny vaovao nahafantarana momba ireo mpivarotra basy. Tsy nisalasala nanao 
fitsikilovana ny zandary, narahana fisavàna ny tranon’ilay lehilahy izay voatondro fa mitahiry 
fitaovam-piadiana mahery vaika ireo. Namokatra izany asa izany satria tratra tao tokoa ireo fitaovana 
ka nogiazana ary nosamborina io olona io. “Mbola maro ny ezaka atao na efa manao ny ainy tsy ho zavatra 
ny zandary ho fampandriana fahalemana ny tany ka eo am-panatanterahana “operation de sécurisation 
milieu rural” mihitsy izy ireo amin’izao”, hoy ny zandary. 



Les commentaires sont fermées. 

