VAKINANKARATRA MAHAZO VAHANA : NY KITROTRO, OLONA TELO NO MATY

Miha mahazo vahana hatrany ny aretina kitrotro eto amin’ny faritra Vakinankaratra. Efa maro be 
olona voany ary tsy mifidy izany fa na ny kely na ny lehibe dia saika tratrany avokoa raha ny nambaran’ny 
mpizaha marary. Raha araka ny fanazavan’ny dokotera Rasolofomanana Romuald, tompon’andraikitra 
fanaovana vakisiny dia maro be ny antony mahatonga ny aretina kitrotro. Anisan’ny antony voalohany 
tsy fahavitana vakisiny ara-dalàna tamin’ny fahazazany. Misy koa ireo olona marefo ara-batana 
tena mora andairan’ny aretina. Raha araka ny fandihadiana natao dia olona miisa 1179 no efa voaporofo 
voan’ny aretina kitrotro eto Vakinankaratra. Ny 51% amin’ireo dia olon-dehibe avokoa. Olona 
kosa efa nindaosin’ny fahafatesana tamin’ity aretina ity ka ny 2 dia tany Ambatolampy ary ny iray 
dia tany Antanifotsy. Mahatsapa fa manana andraikitra goavana manoloana izao fihanaka ny kitrotro 
ny eo anivon’ny fahasalamam-bahoaka ka nanapa-kevitra fa hanao hetsika fanaovana vakisiny faobe 
faha 14 ka hatramin’ny 18 ny volana janoary ka distrika telo no hisitraka an’izany dia Ambatolampy, 
Antsirabe 1 Antsirabe 2 izany hoe ireo toerana tena nahitana fa mirongatra ny kitrotro. Tsy ny olona 
anefa no hisitraka an’ity fa ny zaza 9 volana ka hatramin’ny 9 taona ihany. Mbola manentana foana 
vahoaka eto Vakinankaratra anefa ny mpitsabo mba tsy hisalasala hanantona ireny mpitsabo ireny 
mahatsapa fa misy hafahafa ary indrindra mba hitandro hatrany ny fahadiovana sy ny tsy fifampikasohana 
loatra satria avy amin’ireny piti-drora sy fanisinan-delo eny rehetra eny no anisany tena mampihanaka 
aretina. 

