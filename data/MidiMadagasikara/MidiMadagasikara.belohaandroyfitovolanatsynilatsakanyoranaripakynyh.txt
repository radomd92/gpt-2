BELOHA ANDROY : FITO VOLANA TSY NILATSAKA NY ORANA, RIPAKY NY HAIN-TANY IREO VOLY SY BIBY FIOMPY – MIDI MADAGASIKARA

Vokatry ny tsy filatsahan’ny orana tao anatin’ny fito volana any amin’ny distrikan’i Beloha Androy, 
ripaka sy potiky ny hain-tany ireo voly. Noho ny tsy fahampian-drano, dia maro amin’ ireo biby fiompy 
maty sy mahia. Ary mandeha an-kilometatra maro ny mponina vao mahita rano hosotroina sy handrahoana 
kanefa mbola ranom-potaka maloto tsy ara-pahasalamana. Noho ny haintany misy dia tsy ampy ny vokatra, 
miatrika olana ara-tsakafo noho ny kere ny ankamaroan’ny vahoaka amina kaominina miisa fito any 
ka raketa mena tsy fihinana akory no sisa azo hanina, noho ny tsy fisian-tsakafo. Rehefa voky mamon’ny 
mena ireo zaza dia midaboka matory etsy sy eroa, fa ireo ray aman-dreny kosa mandeha mitady mihady 
(karazana ovy ala be rano) harapaka ny hariva, satria maro amin’ireo fianakaviana tsy manan-kohanina 
no efa nivarotra ny fanaka tao an-tranony sy ireo biby fiompiny namidy sakafo, ary tapitra namidy 
ny masomboly tahiry tokony hambolena eny an-tanimboly. Io no fantatra tamin’ny fanadihadiana 
nandritra ny fandalovan’ny mpanao gazety tany an-toerana. 




















