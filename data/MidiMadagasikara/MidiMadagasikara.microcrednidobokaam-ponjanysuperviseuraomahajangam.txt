MICROCRED : NIDOBOKA AM-PONJA NY « SUPERVISEUR » AO MAHAJANGA – MIDI MADAGASIKARA

Omaly no vita tanteraka ny fanolorana ny fampanoavana ireo rehetra izay voarohirohy ho tompon’antoka, 
mivantana na an-kolaka tamin’ny fanafihana ny orinasa Microcred tany Mahajanga. Isan’ny nidoboka 
ilay mpanamarim-bola (superviseur) teo anivon’io orinasa miompana amin’ny fampindramam-bola 
io. Tamin’ireo olona 20 izay nohainoan’ny mpitsara dia ny dimy tamin’izy ireo no nahazo fahafahana 
mandram-pahatongan’ny fotoam-pitsarana. Tsy mbola hita kosa izay nanjavonan’ny ambim-bola 
mbola an-jatony tapitrisa ariary hatreto. Tamin’ny 256 tapitrisa ariary izay voaroba mantsy 
vao ny 20 tapitrisa monja tamin’izany no hita. Nankaiza ny volabe? Hatreto dia mbola misy olona 
karohina momba ity raharaha ity ary mandram-pahazoana azy ireo dia atsipy any aloha izany ny rihitra 
ny amin’izay mety ho tsy fahampiana tamin’ity volabe ity. Ity tranga ity manaporofo fa matetika 
miainga avy ao anatin’ny orinasa izay tafihina ihany no misy ny atidohan’ny asaratsy. Tsikaritra 
efa maty paika ny fanafihana raha oharina tamin’ny lisitry ny olona izay nosamborina sy ny anjara 
avy. Tao ny niantoka fiara fotsiny, ny niantoka trano hiafenana aorian’ny fanafihana, ny fitaovam-piadiana 
sady nisy poleta no nisy kalachnikov ary nisy hatramin’ny “fusil à pompe” aza. Ireo basy rehetra 
dia samy nisy bala avokoa. Midika izany fa tena vonona tanteraka ny hiady ireo olon-dratsy. Ankoatr’izay, 
araka ny fanazavan’ny polisy, dia mbola nisy koa ny olona izay efa nisazy no mbola namerin-keloka 
Ary fanafihana mitam-piadiana hatrany no nampiditra am-ponja azy. Tsy ampy ireo olona ve ny sazy 
azy tany am-pigadrana sa kosa tsy misy afa-tsy ny mandrafitra fanafihana hafa ary koa manitatra 
ny ataon’ireo any am-ponja any? 




















