AMBODITSIRY : TOERAM-PITAIZANA ZAZA KAMBOTY VOAROBA, EFA-DAHY VOASAMBOTRA – MIDI MADAGASIKARA

Noho ny ezaka sy paik’ady nataon’ireo pôlisy avy ao amin’ny boriborintany Fahavalo etsy Analamahitsy, 
sarona ny faran’ny herinandro teo ireo olon-dratsy nandroba tao amina toby fitaizana zaza kamboty 
tetsy Amboditsiry. Efa-dahy izy ireo raha ny fanazavana azo, ary ny iray tamin’ireo tsy iza fa zaza 
tao amin’io toby io ihany, saingy noroahina taty aoriana. Manodidina ny 21 taona eo avokoa ry zalahy 
saingy ny mpitarika azy ireo sy ny nanome ny fitaovana sy paik’ady rehetra famakiana trano, dia 
iray antsoina hoe « Zandribe » 40 taona. Raha tsiahivina, dia ny alin’ny 28 aogositra lasa teo no 
namaky tao amin’ity toby ity. Najifa avokoa ireo entana sarobidy rehetra tao : fitaovana elektronika, 
volamena, vola vahiny sy malagasy sy ny maro tsy ho voatanisa. Raha atotaly dia mitentina any amin’ny 
tapitrisa any ho any ny tetibidin’ny zavatra very tamin’io fotoana io. Efa maty paika tanteraka 
raha ny fanazavana azo hatrany, ity fandrobana ity satria efa hain’izy ireo, noho ny fisian’ilay 
efa notezaina tao ihany, ny fandaharam-potoana tsy hisian’ny olona tao amin’ilay toerana. Nigalabona 
ry zalahy arak’izany nanao ny asa ratsiny. Ny ampitso vao hitan’ny tompon-trano ny fahavoazana 
nisy avy hatrany ny fametrahana fitarainana teny anivon’ny pôlisy. Nanomboka teo ny fanadihadiana. 
15 septambra lasa teo, dia sendra nahasambotra olona nampiahiahy teny Masay ny pôlisy nandritra 
hetsika manokana nataon’izy ireo. Rehefa nofotorona ity farany, dia niaiky fa olon-dratsy ary 
nandray anjara tamin’ilay fandrobana tetsy Amboditsiry. Nanoro ny namany avy hatrany moa izy, 
niroso tamin’ny fisamborana ireto mpanao famotorana. Fisamborana izay tonga hatrany Ambatomanoina 
mihitsy, toerana izay nieren’ireo tontakely avy namita ny asa ratsiny. Omaly moa izy efa-dahy 
no natolotra teny anivon’ny Fampanoavana. Efa tsy nisy hita intsony kosa ireo entana sy ny vola 
ireo tao amin’io toerana io, raha ny fantatra hatrany. 




















