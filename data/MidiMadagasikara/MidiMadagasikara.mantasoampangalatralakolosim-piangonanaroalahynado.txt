MANTASOA : MPANGALATRA LAKOLOSIM-PIANGONANA ROALAHY NADOBOKA ENY ANTANIMORA – MIDI MADAGASIKARA

Mpivavaka ao amin’ilay fiangonana ny iray tamin’izy ireo ary mpibizina avy aty an-drenivohitra 
ny iray. Tratra am-bodin-dakolosy izy roalahy mianaka ireto raha saika hijaiko moramora ilay 
efa nafenina sy napetraka tany amin’ny tompon’andraikitry ny fiangonana, ny alahady lasa teo 
Ankazomasina, Ambatomanga, ny alahady lasa teo. Manoloana ity firongatry ny halatra lakolosy 
mantsy dia nisy ny fepetra noraisin’ireo tompon’andraikitry ny filaminana ny mba hampidinana 
hampirimana ireo lakolosim-piangonana rehetra any amin’ny toerana azo antoka rehefa tsy ampiasaina. 
ny an’ity fiangonana katôlika iray ity, raha ny filazan’ireto tompon’andraikitra ao dia, napetraka 
amin’ny filoham-piangonana ilay lakolosy ary ny alahady ihany vao apetaka sy hampiasaina. Ka 
vita ny fotoam-pivavahana dia averina ampiriminina indray. Tamin’io alahady io anefa dia nisy 
taranaka tany an-toerana. Navela ho tsy nisy mpiambina araka izany ity lakolosy rehefa vita ny 
azy. Izany indrindra no nisintona ny sain’ireto mpangalatra, izay tsy izay fa mpivavaka ao amin’io 
io ary rangahy nahazo taona ihany, niaraka tamina tovolahy iray, izay avy aty an-drenivohitra 
hangalatra izany. Nisy nahatsikaritra izany ka velona ny fifanenjahana, ary tao ireo niantso 
avy ao amin’ny borigadin’i Mantasoa. Tra-tehaka ihany anefa ireto mpangalatra ireto ary nentina 
hatrany tany amin’ny birao natao fanadihadiana. Tamin’izany no nahafantarana fa saika entin’izy 
aty an-drenivohitra ilay lakolosy ary mitontaly any amin’ny 30 tapitrisa ariary any ho any ny teti-bidiny 
ny mety handraisain’izay mividy azy. Hatreto dia mbola mitohy ny fanadihadiana ataon’ireo zandary 
ity halatra lakolosy ity, ahafantarana marina izay tena ao ambadika sy izay olona mpandray azy 
Amin’izay fotoana izay ihany koa angamba vao mety ho fantatra hoe atao inona marina ilay lakolosy 
misy sahy mividy azy lafo dia lafo tokoa. Raha ny mikasika ireo mpangalatra moa dia omaly ihany izy 
no natolotra ny Fampanoavana ary nadoboka avy hatrany eny Antanimora. 




















