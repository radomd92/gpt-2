HERISETRA TETSY ANTANIMENA : NITOKONA TENY ANOSY IREO MPISOLOVAVA

Toy ny olon-drehetra dia tohina ihany koa ireo mpisolovava manoloana ny herisetra feno habibiana 
ny naman’izy ireo, teny Antanimena, ny sabotsy maraina lasa teo. Manameloka tanteraka ny fihetsik’ireo 
telo nanambana basy sy nidaroka ny mpisolovava Aliarivelo ny Holafitra ny mpisolovava eto Madagasikara, 
miantso ny tompon’andraikitra ara-panjakana isan-tsokajiny mba handray ny andraikitra tandrify 
manoloana ity tranga tsy mbola fahita teto amitsika ity. Omaly moa dia nisy ny karazana fitokonana 
fanehoana firaisan-kina avy amin’ireo mpisolovava, teny amin’ny fitsarana Anosy. Heloka bevava 
nataon’ilay zanaka manamboninahitra sy ireo namany roalahy miaramila ka tokony hihatra amin’izy 
ny sazy. Tsy hanaiky mihitsy ny Holafitra ny mpisolovava raha toa ka ho afa-maina fotsiny amin’izao 
nahavanon-doza izay mihevitra ny tenany ho ambonin’ny lalàna. 



