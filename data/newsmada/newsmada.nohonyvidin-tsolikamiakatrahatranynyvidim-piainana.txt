NOHO NY VIDIN-TSOLIKA: MIAKATRA HATRANY NY VIDIM-PIAINANA ANKAPOBENY | NEWSMADA

Par Taratra sur 02/10/2018 

Azo antoka ny fiakaran’ny vidim-piainana, na eo aza ny kajy nataon’ny FMI mitaha amin’ny fiakaran’ny 
faobe ho tafakatra 5 % , amin’ity taona ity. Mitaky fanatsarana ny fari-piainan’ny Malagasy anefa 
raha ny tatitry ny FMI ihany. 

Asiana teny manokana ny fampiharana ny tena vidin-tsolika eto an-toerana, mbola tsy tratra hatramin’izao, 
misy aza ny fitomboany 50 Ar isam-bolana. Raha ny tatitra azo farany avy amin’ny OPEP*, somary nihena 
vidin-tsolika eo amin’ny tsena iraisam-pirenena, ny tapaky ny vola aogositra, 75 dolara ny baril, 
70 dolara, saingy nahitana fisondrotana tampoka indray, 76 dolara, ny faran’ny volana aogositra. 
vidiny tamin’ny volana aogositra io no mihatra ampahany aty amintsika amin’izao fotoana izao. 

Latsaka betsaka ny vokatra avy any Iran ny anton’izao sondro-bidin’ny solika izao noho ny fifanolanana 
Etazonia sy ny olana ara-toekarena maneran-tany, miantraika amina firenena maro, toy ny eto Madagasikara. 

Manamarina io fiakaran’ny vidim-piainana io ny lanjam-bola ariary somary latsaka manoloana 
euros sy ny dolara. Nanomboka ny vola jona (1 euro, takalony 3850 Ar ; 1 dolara, takalony 3280 Ar) 
hatramin’izao, midina ny ariary (1 euro, takalony 3970 Ar, tafakatra 4.000 Ar any amin’ny fifanakalozana 
tsena ; 1 dolara , takalony 3440 Ar). Miakatra daholo, noho izany, ireo vokatra avy any ivelany : 
vidin-tsolika, ny entana filàna andavanandro, ny fitaovana fanaovan-trano, ny kojakoja fanolo 
fiara, sns. 

Iharan’izao sondro-bidy izao, indrindra ny vary, iray amin’ireo entana filàna andavanandro 
foto-tsakafon’ny Malagasy. Mitombo hatrany ny vary afarana avy any ivelany, 170 % ny taona 2017, 
774 miliara Ar, raha oharina ny taona 2016. Amin’ity taona 2018 ity, mety mbola ho tafakatra 180 
ny vary afarana. Manodidina ny 20 % ihany ny vokatra avy eto an-toerana noho ny tsy fahampian-drano, 
fotodrafitrasa tsy ampy, ny fomba fambolena tsy miova hatramin’izay, tsy manome afa-tsy 2,5 t/ha. 





Les commentaires sont fermées. 

