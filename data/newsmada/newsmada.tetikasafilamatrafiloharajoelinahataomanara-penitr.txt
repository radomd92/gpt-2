« TETIKASA FILAMATRA » – FILOHA RAJOELINA: « HATAO MANARA-PENITRA NY TANÀNA REHETRA… » | NEWSMADA

Par Taratra sur 05/07/2019 

Nidina ifotony ary nijery ny fahavitan’ny fiovan’ny endriky ny tanàna etsy amin’ny fokontany 
: Ankorondrano Andranomahery sy Ankazomanga ary Tsaramasay ny filoha Rajoelina sy ny delegasion’ny 
vola avy amin’ny Bad, omaly. Natao ho tetikasa filamatra izany manomboka izao. 

Tanàna mendrika. « Mba tsy ho ambany tanàna, araka ny endrika ratsy nahalalana azy ny ety… Ataontsika 
tahaka izao avokoa ny toerana rehetra… Tsy ho takonana hatrany isaky ny misy vahiny. Na sahirana 
ianareo, mitraka sy afaka miasa ary vonona. Azo atao ny miaina anaty fahadiovana… Aoka samy handray 
andraikitra tandrify azy avy”, hoy ny filoha Rajoelina tamin’ny lahateniny. Niantsoany ny rehetra 
ny amin’ny tokony hanajana sy hijokakojan’ny mponina ny fotodrafitrasa eny an-toerana. Nanteriny 
hatao tahaka izany avokoa ny fokontany eto an-dRenivohitra sy ny any amin’ny faritra. 

Madio sy mendrika ary hokojakojaina 

Hita taratra teny an-toerana ny fahadiovan’ny tanàna. Ny nandokoana ny trano amoron-dalana, 
trano fidiovana, ny tsena natao anaty kaontenera, ny lakan-drano madio, ny rano sy ny jiro miaraka 
toeram-pialamboly. Eo koa ny zaridaina ipetrapetrahana sy ny fanasan-damba. Manampy izany ny 
manokana anariana fako… Nanome toky ny hikajiana izany ny eo anivon’ny fokontany. Navoitran’ny 
Bad, Akinwumi Adésina tamin’izany kosa fa eo anilan’i Madagasikara hatrany amin’ny tetikasa 
misy fiantraikany mivantana amin’ny vahoaka izy ireo. 



Les commentaires sont fermées. 

