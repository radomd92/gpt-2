AMBOHIMANGAKELY : ANDIAN-JIOLAHY RAIN-DAHINY, RAVAN’NY ZANDARY – MIDI MADAGASIKARA

Isan’ny nampihorohoro ny mponina teny amin’iny faritra Ambohimangakely sy ny manodidina iny 
tarik’i Kaisara. Tambajotran-jiolahy izay hikoizana tokoa amin’ny resaka vaky trano miharo 
sy fanolanana teny an-toerana. Ny faran’ny herinandro teo ary, telolahy izay ao anatin’ity fikambanan-jiolahy 
no voasambotry ny zandary avy ao amin’ny borigady Ambohimangakely. Fitaovam-piadiana sy fitaovana 
fentin’ireto olon-dratsy ireto manafika no sarona teny amin’izy ireo ary efa nogiazana. Raha 
fanazavàna azo dia isan’ireo tompon’antoka tamin’ireo fanafihana nisesisesy, teny amin’iny 
Ambohimahitsy sy Tsarahasina iny, ny volana novambra lasa teo izy ireo. Nanomboka teo no nandray 
ireo tomponandraikitry ny filaminana tamin’ny fikarohana azy ireo. “Nitombo ny vaovao voaangona 
avy amin’ny olon-tsotra izany na avy amin’ny fitrandrahana ataon’ny zandary ka izao nahasamborana 
ireo izao na dia fetsy sy malina tokoa aza izy ireo” hoy ny fampitam-baovao azo avy amin’ny zandarimarim-pirenena. 
hoy hatrany ny vaovao fa dia efa any amin’ny fonjaben’i Tsiafahy ilay jioahy rain-dahiny antsoina 
Kaisara, dia ireo mbola manohy ny asa ratsiny ireto ihany ireo tariny. Omaly izy telolahy voasambotra 
no natolotra teny anivon’ny Fampanoavana. “Irariana ny hitohizan’ny fifanomezan-tanana toa 
hatrany hampihena ny asa-ratsin’ireo jiolahy” hoy hatrany ny teo anivon’ny zandary 




















