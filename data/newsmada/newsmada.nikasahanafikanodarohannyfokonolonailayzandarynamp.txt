NIKASA HANAFIKA ?  : NODAROHAN’NY FOKONOLONA ILAY ZANDARY NAMPIAHIAHY | NEWSMADA

Par Taratra sur 16/08/2017 

Saika hanafika, mandeha alina? Zandary iray nanao fanamiana sivily tratran’ny olona niaraka 
basy sy rongony, tany Toamasina. Niharan’ny daroka izy io, saingy tonga ny polisy nanavotra azy. 

Voasambotry ny fokonolona tao amin’ny fokontany Tanambao V, ny alin’ny alatsinainy teo tokony 
tamin’ny 12 ora alina, ny raim-pianakaviana iray nampiahiahy. Taorian’ny fisamboran’ny fokonolona 
niroso tamin’ny fisavana ny entana anaty gony teny aminy ny fokonolona. Vokany basy lava iray sy 
maromaro no hita tany aminy, ary voalaza fa mbola nisy rongony ihany koa. Raikitra ny savorovoro 
ka saika hanao fitsaram-bahoaka ny fokonolona ary nitonona anarana sy asany avy hatrany ilay raim-pianankaviana 
fa zandary ny tenany. Efa nisy ihany ireo olona nahakasi-tanana azy tamin’izany. Nanao fanamiana 
izy tamin’ io alina io. Niahiahy ny olona fa nikasa hanafika ity zandary ity. Tsy niaiky kosa anefa 
na hanao fanafihana na tsia. 

Niantso polisy ny fokonolona mba hisorohana ny mety hitrangan’ny fitsaram-bahoaka. Tonga ireto 
ary nanamarina tokoa fa zandary kilasy faharoa ity tratran’ny olona ity. Ny angom-baovao hatrany 
nahalalana fa notazomina ao amin’ny paositry ny polisy ny basy sy bala hanaovana fanadihadiana, 
ao amin’ny paositry ny vondron-tobim-paritry zandary kosa ilay zandary. 

Raha tsiahivina kely, vao tamin’ny fiandohan’ny volana jolay teo, notsaraina teny amin’ny sampana 
ady heloka bevava ilay zandary iray nampanofa basy nentina nanafika tao Andodabe. Nosazin’ny 
telo taona an-tranomaizina sy mandoa onitra tamin’ ireo fokonolona naratra izy. Mbola misy zandary 
hafa miandry fotoam-pitsarana ao Ambalatavoahangy, voasaringotra tamina raharaha fanafihana 
isan-karazany sy vonoan’ olona. Tsy ny zandary ihany anefa fa mety ho tafiditra amin’ny asan-jiolahy 
polisy na miaramila, anisany avokoa. Tsy mahagaga raha mirongatra ny asan-jiolahy. Ny mpitandro 
natao hiaro ny vahoaka no lasa manafika azy ireo. Iza ihany izany no ianteherana? 





Les commentaires sont fermées. 

