FANADINANA BAKALOREA : HISY NY FIHODINANA FAHAROA

Iray amin’ireo teboka nifantohan’ny fanazavana nentin’ny filohampirenena Rajoelina alina 
anoloan’ireo mpanao gazety telo mianadahy tao amin’ny fahitalavitra ny raharaha fanadinana 
izay niteraka olana tamin’iny herinandro lasa iny. 

Fanakorontanana izy iny, hoy ny Filoha Rajoelina, satria nahoana no tany anatin’ny tambajotra 
(Facebook) no nanaparitahana ny lazaadina ? Etsy ankilany, ny fanadihadiana natao koa no nahitana 
“fantatra ny antoko politika misy ny olona tsikaritra fa tompon’antoka tamin’iny fivoahan’ny 
adina iny”. Tsy nohadinoin’ny filohampirenena koa ny nanipika fa “famotehana ny Tanora malagasy 
fiheveran’ny olona sasany, indrindra fa ireo mpanabe sy mpampianatra sasany izay nitaky ny hanafoanana 
fanadinana iny ka hamerenana azy”. Ara-tarehi-marika, hoy ny filohampirenena, dia misy 299 ireo 
bakaloarea tamin’ity taona ity ka ny 10 tamin’ireo no nisy fikorontanana, ary ny telo no nahitana 
laza adina mialoha. Noho izany, tsy vahaolana ary tsy fitsinjovana ny Tanora Malagasy ny famerenana 
fanadinana, hoy ny filohampirenena. 

Tsy nafeniny fa “miombom-po sy alahelo ary tebiteby tamin’ireo tanora mpanala fanadinana sy tamin’ny 
ireo tamin’ireny tranga ireny ny tenany”. 

Tsy maintsy handraisana fepetra hentitra araka ny lalàna manan-kery izay tompon’antoka tamin’ireny 
miendrika famonoana ny ho avin’ny Tanora ireny, hoy izy. 

Hentitra koa ny filohampirenena nilaza fa “tsy ekeko raha olana eo amin-dry zareo samy mpampianatra 
hisy fiatraikany amin’ny Tanora Malagasy”. Na tsy nivantana aza ny filohampirenena dia ireo mpampianatra 
sasany miara-dia ao amin’ny Sendika Seces, no tiany hambara tamin’izany. 

Satria nanambara ny filohampirenena omaly fa “tsy hamerina ny fanadinana”, dia nanolotra sosokevitra 
Aoka hizotra amim-pilaminana ny fitsarana ny fanadinana, hoy izy, saingy izay tsy afaka tamin’izy 
dia aoka hiroso amin’ny fihodinana faharoa na “deuxième session”, toy ny tany aloha tany. Ireo 
rehetra tsy nahazo ny salan’isa 10 amin’ny 20 izany dia hiatrika ny fihodinana faharoa avokoa, 
ny hevitra nambaran’ny filohampirenena ka hirosoana. 



