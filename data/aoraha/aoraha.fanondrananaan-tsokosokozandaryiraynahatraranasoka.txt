FANONDRANANA AN-TSOKOSOKO :: ZANDARY IRAY NAHATRARANA  SOKATRA AM-POLONY MARO • AORAHA

Fanindroany izao ity zandary kilasy voalohany iray miasa any Mahajanga no voarohirohy sy naiditra 
amin’ny fitondrana sokatra avy any Atsimon’ny Nosy. Tra-tehaka tany Ankidona-Fianarantsoa 
izy, tamin’ny 29 aogositra lasa teo, niaraka tamin’ny sokatra miisa telo amby roapolo. Natolotra 
Fitsarana tao Fianarantsoa, afak’omaly, ny lehilahy. Naiditra am-ponja vonjimaika avy hatrany 
an-toerana izy, taorian’izay. 

Miasa any Mahajanga io zandary io araka ny loharanom-baovao. Nandeha tamin’ny fiara taksiborosy 
any Toliara ilay zandary, nikasa hihazo ny renivohitra. Rehefa nosavain’ny polisy manao sakana 
Ankidona ny fiara taksiborosy nitondra azy no nahasaronana an’ireo sokatra. Nosamborin’ireo 
filaminana avy hatrany izy, talohan’ny nanaterana azy teny amin’ny zandarimaria misahana ny 
bevava ao Fianarantsoa ho amin’ny famotorana. 

Fantatra tamin’ny loharanom-baovao hafa fa efa fanindroany io zandary io no tra-tehaka tamin’ny 
sokatra. Tamin’ny taona 2014 no voalohany. Polisy ihany koa no nahatratra azy, tany Ihosy. Naiditra 
vonjimaika tany an-toerana izy tamin’izay. Nanonona anaran’olona iray voalazany fa nampitondra 
an’io sakaosy nisy sokatra io ilay zandary tamin’ny fakàna am-bavany azy, araka ny loharanom-baovao 


Karama roa hetsy ariary 

“Roa hetsy ariary no voalazany fa sandany nitondrany an’ireo biby ireo, izay horaisin’ny tompony 
Antananarivo”, hoy ny fanampim-baovao azo avy amin’ny akaiky ny mpanao famotorana. 

Manodidina ny dimampolo ireo zandary naiditra am-ponja vonjimaika noho ny fandikan-keloka, 
taona ity. Na eo aza ireo fanentanana maro sy fampidirana am-ponja miaramila maro dia mbola misy 
ireo zandary minia mikimpy manohy ny fomba ratsy fanaony. “Efa vonona hizaka ny vokany ireny zandary 
matoa mbola sahy mandika lalàna hatrany. Tsy mitsahatra milaza izahay fa tsy mitahiry jiolahy. 
inona na inona sazy mety ho azon’ireny zandary ireny aorian’ny fitsarana azy dia tsy manakana ny 
anatiny ampiharina amin’izy ireo avy ato amin’ny zandarimaria izany”, hoy ny avy amin’ny fibaikoana 
zandarimaria. 









Enregistrer mon nom, mon e-mail et mon site web dans le navigateur pour mon prochain commentaire. 



