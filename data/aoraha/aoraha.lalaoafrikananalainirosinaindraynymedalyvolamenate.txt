LALAO AFRIKANA :: NALAIN’I ROSINA INDRAY NY MEDALY VOLAMENA TELO • AORAHA

Nitoko telo indray. Namiratra indray i Rosina Randafiarison, mpibata fonjamby malagasy, tany 
lalao Afrikana tanterahina any Rabat (Maraoka). Niambozona medaly volamena telo tahaka ny azony 
amin’ny lalaon’ny Nosy tany Maorisy, ity atleta malagasy nifaninana teo amin’ny sokajin-danja 
ny 45 kilao zazavavy. Nahabata vesatra 70 kg izy teo amin’ny “arraché”, raha 58 kg no zakan’ilay 
nizeriana Peter Stella laharana faharoa. Nampiany iray ny medaly volamena teo amin’ny “epaulé-jeté”, 
nahatafakarany vesatra 85 kilao, raha 80 kilao no vitan’i Peter Stella. Mbola i Rosina ihany koa 
nahazo ny medaly volamena teo amin’ny tambatra olympika. Teratany ganeana Ntumi Winnifred kosa 
niambozona ny medaly alimo telo, raha medaly volafotsy telo ny an’i Peter Stella. 

Teo amin’ny taranja basket ball ihany koa dia niambozona medaly volamena i Elly Randriamampionona, 
nifaninana teo amin’ny tifi-davitra ahazoana isa telo. Nahazo isa sivy izy teo amin’ny famaranana, 
nialohavany an’ireo teratany nizeriana sy kenyana. 

Efa medaly azo antoka ihany koa ny an’ny taranja basket ball lalaovin’olona telo, izay niatrehantsika 
manasa-dalana tamin’i Mali, omaly. Tafita hiatrika ny lalao famaranana ny ekipam-pirenena malagasy 
avy nanilika ny Maliana tamin’ny isa 10 noho 8, teo amin’ny dingan’ny manasa-dalana. 









Enregistrer mon nom, mon e-mail et mon site web dans le navigateur pour mon prochain commentaire. 



