IHOSY : RONGONY  2 TAONINA MAHERY SARONA TAO ANATINA 4×4 MISY SAINAM-PIRENENA – MIDI MADAGASIKARA

Rongony maina 131 gony, samy milanja eo amin’ny 20 kg teo ho eo, no saron’ny pôlisy tao amin’ny kaomisarian’Ihosy, 
alarobia lasa teo teny amin’iny lalam-pirenena fahafito iny. Avy any amin’iny faritra Betroka 
izy ireo no saika haondrana sy haparitaka aty Andrenivohitra. Olona enina hatramin’izao no voatazona 
amin’ny biraon’ny pôlisy sy anaovana fanadihadiana ka isan’izany ny olona iray milaza ho tompon’ireto 
ireto. Somary nanaitra ny maro tamin’ity raharaha ity, dia ny mombamomba an’ireo fiara izay nitondra 
zava-mahadomelina ireto. Fiara tsara tarehy avokoa mantsy izy ireo, hoy ny fampitam-baovao avy 
an-toerana ary ny telo tamin’izany, izay fiara 4×4 marika “Nissan Patrol” dia nahitana irony karazana 
famantarana ana olom-panjakana ambony irony amin’ny alàlan’ilay sarina sainam-pirenena kely 
aloha, na “concarde”. Nandeha avy hatrany ny feo, fa hoe ana olona ambony eto amin’ny fitondrana 
fiara ireo, izay lasa mirotsaka ihany koa any amina bizina rongony. Nilaza mazava anefa ny tompon’andraikitra 
ny kaomisaria any an-toerana fa “hatreto dia mbola tsy fantatra mazava izay tena tompon’ireo fiara 
na tena izay olom-panjakana izay marina na tsia. Ny voasoratra ao anaty “carte grise” aloha dia 
olon-tsotra. Tamin’ny fanadihadiana natao tamin’ilay olona milaza ho tompon’ny entana no nilazany, 
natao fotsiny hialana amin’ny fisavana eny amin’ny lalam-pirenena no antony nanasiana ilay “concarde”. 
raha ny vaovao hatrany, dia mbola voatazona ao amin’ny biraon’ny pôlisy ireto olona voarohirohy 
miaraka amin’ireo rongony an-taoniny maro ireo. Marihana fa, efa ela no tonga tany an-tsofin’ireo 
ny fisian’ireto rongony marobe saika hoentina miakatra ireto ary dia izao sarona izao, eny fa na 
teo aza fisian’ilay sainam-pirenena. Mbola nahitana basy ihany koa moa tany amin’ireto olona 
ireto, raha ny fantatra hatrany. 




















