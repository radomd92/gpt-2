TAPITRA NY FETY  : HODIOVINA ANALAKELY SY NY MANODIDINA | NEWSMADA

Par Taratra sur 09/01/2017 

Miverina amin’ny andavanandrom-piainany amin’izay ny Malagasy. Tapitra ny fety, efa mifarana 
ny tsena manokana ho an’izany fety aman-danonana izany. Hiditra amin’ny fanadiovana ny tanàna 
kaominina Antananarivo Renivohitra. Hisantatra izany ny boriborintany voalohany, anio. 

Tafiditra ao anatin’ny fanadiovana ny tanàna ny fanalana ireo mpivarotra amoron-dalana. Ahina 
ny mety hisian’ny fifandonana eo amin’ireo mpivarotra sy ny mpitandro filaminana miaraka amin’ny 
kaominina, anio. 

Efa tamana nivarotra teo ireo mpivarotra nandritra ny herinandro maromaro. Tsy maintsy esorina 
izy ireo satria tsy ara-dalàna, manimba ny endriky ny tanàna, indrindra mandoto tanàna. 

Porofon’izany ny fakobe avelan’ireo mpivarotra amoron-dalana isan-kariva manemitra ny arabe 
entin’ny riaka manentsina ny lakandrano rehefa avy ny orana. 

Hiainga eny Ambohijatovo ka hipaka eny amin’ny Garan’i Soarano ny fanadiovana hatao anio. 

Hiara-hientana amin’ny fanadiovana ny fokontany Ambodifilao, Tsiazontafo, Faravohitra Ambony, 
Mandrosoa, Tsaralalàna, Ankadivato ary Ambohitsorohitra. Hifarimbona amin’izany koa ireo 
avy eny 67 ha, Ampefiloha, Antohomadinika, Antaninarenina, Faritra Afovoany, Andrianjaka, 
Petite Vitesse, Tsena Analakely, Tsaralalàna, Lalana Andrianampoinimerina, Amparibe, Faritra 
Ambalavao Ambodin’Isotry ary ireo mpivarotra manodidina. 

Manomboka amin’ny 6 ora sy sasany maraina ny fanombohan’ny asa fanadiovana. 



Les commentaires sont fermées. 

