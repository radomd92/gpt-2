RN35 : TAXI-BROUSSE VOATIFITRA TENY AN-DALANA – MIDI MADAGASIKARA

Ny alin’ny talata lasa teo dia fiara mpitatitra maromaro handeha hihazo an’i Morondava no lasibatry 
jiolahy. Raha ny fampitam-baovao azo dia teo amin’ny 10 kilaometatra tsy hiditra an’i Mahabo no 
fanafihana ity. Tifitra variraka no nataon’ireo jiolahy tamin’ireo tandahatra fiara mpitatitra. 
nitsoaka haingana ireto farany ary nampandre avy hatrany ny mpitandro filaminana. Tsy nisy ny 
nafoy na ny naratra saingy ny fitaratry ny fiara iray kosa no potika vokatry ny tifitra. Tsy nahomby 
koa ny tetik’ireo olon-dratsy fa tonga haingana ara-potoana ireo mpitandro filaminana misahana 
faritra iny. Nalaza tamin’ny fanakanan-dalana tokoa iny lalam-pirenena iray iny teo aloha teo, 
niatoato izany tao ho ao, rehefa nisy ny fepetra manokana noraisin’ireo mpitandro filaminana 
amin’ny fisafoana ny lalam-pirenena sy ny fiambenana ireo fiara mpitatitra. Saingy izao dia toa 
izao indray tamin’ity tranga ity. Fantatra moa fa efa mandeha ny fanadihadiana sy ny fikarohana 
andian-jiolahy tompon’antoka tamin’ity fanafihana ity. 




















