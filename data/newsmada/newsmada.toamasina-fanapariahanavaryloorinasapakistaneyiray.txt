TOAMASINA-FANAPARIAHANA VARY LO : ORINASA PAKISTANEY IRAY NAKATON’NY “TASK FORCE” | NEWSMADA

Par Taratra sur 08/12/2017 

Nahitam-bokany sahady ny asan’ny “Task force”, manara-maso ny vary any Toamasina. Sahirana ihany 
ity rafitra manokana ifandrombonan’ny rafitra maromaro ity satria misy ny kamiao sasany mitondra 
toa avela handeha malalaka na tsy tomombana aza ny taratasiny, raha nosavain’ny “Task force”. 

Araka ny efa nitaterana azy teto, miparitaka izay tsy izy ny vary maloto sy efa lo afangaro amin’ny 
madio ary mody amidy mora 2.000 Ar ny kilao. Nihetsika ny “Task force” nanara-maso ny vidim-bary 
ny fitantanana azy ary tonga hatrany amin’ny mpanijara. Tra-tehaka tetsy Tanamborozano tao anaty 
fitahirizana an’ny teratany pakistaney iray, ny vary maloto sady lo miisa 2.310 kitapo amin’ny 
kilao. 

Nambaran’ny talem-paritry ny Varotra sy fanjifana, Lambo Nadia, fa heloka roa samy hafa ny hanenjehana 
ny fanapariahana vary maloto sady simba sy halatra lanja. Satria tsy ampy lanja ny vary amidin’izy 
milanja 49 kilao sy 200 grama. 

Anisan’ny mpikambana ao anatin’ny “Task force” ny mpitandro filaminana. Nilaza ny kolonely Ralaikoa 
Gabriel, fa hosokafana avy hatrany, nanomboka omaly, ny famotorana ary hatolotra ny fampanoavana 
Pakistaney. Ny fitsarana ny manapaka raha ho tazonina am-ponja vonjimaika izy na hampodiana any 
firenena niaviany. 



Tsikaritra fa tsy afaka miasa tsara ity “Task force “ity ary azo heverina ho toy ny mampiditra mamoaka 
ny fanjakana. Hanamarinana izany, nahasakana kamiao sivy nitondra vary “stock” izy ireo, ny tolakandron’ny 
6 desambra teo, tamin’ny lalam-pirenena faharoa (RN 2). Nisy tsy tomombana ny antontan-taratasy 
amin’izy ireo, ka nokasain’ny “Task force” haverina any Toamasina. Tsy izany ny nitranga, fa nisy 
an-telefaonina avy amin’ny fianakavian’ny tompon’andraikitra, nilaza ny tsy hanagiazana ary 
malalaka ireo kamiao hiakatra any Antananarivo. 

Fantatra fa novidina 74.000 Ar ny iray kitapo (1.480 Ar ny kilao) fa tsy fantatra kosa ny hivarotana 
avy eo. Izany hoe, tsy ho azo antoka ny hivarotana ho 1.500 Ar ny kilao raha ny toro-mariky ny fanjakana 
hividianan’ny mpanjifa azy. 



Les commentaires sont fermées. 

