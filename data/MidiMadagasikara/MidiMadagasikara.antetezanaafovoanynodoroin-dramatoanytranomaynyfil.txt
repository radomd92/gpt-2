ANTETEZANA AFOVOANY : NODOROIN-DRAMATOA NY TRANO, MAY NY FILAHIAN-DRANGAHY – MIDI MADAGASIKARA

Trangam-piarahamonina hafa kely no niseho tetsy amin’ny fokontany Antetezan’Afovoany 67 Ha 
omaly maraina, tokony ho tamin’ny 6 ora sy sasany. Nodoroin-dramatoa ny trano vokatry ny ady sy 
nisy teo amin’izy mivady nanomboka afak’omaly alina. Rangahy tamin’io mbola matory tsy nanampo 
inona na inona. Ramatoa kosa naka lasantsy tao anaty môtô ary nanondraka izany eran’ny trano sy 
fandriana natorian’ilay rangahy. Niredareda ny afo ary ny antsovonjy nataon’ity farany no nanaitra 
manodidina. Raha ny fanazavana dia may vokatry ny firehetana ilay raim-pianakaviana ary voa mafy 
manakaiky ny kibony sy teo amin’ny filahiany. Voalaza fa miady matetika ireto mpivady tanora ireto, 
ny manodidina. Afak’omaly ohatra, raha ny fanazavana hatrany, dia naratra sy nibindana tarehy 
voadaroka ramatoa. Noho ny daroka sy vono nahazo azy dia ankevitry ny namalifaty ity renim-pianakaviana 
ka nodoroiny ny trano ary saika navelany ho levon’ny afo tao ny vadiny raha tsy nalaky taitra. 



