LASAN-KO VAVANY • AORAHA

Tena maro mihitsy ireto fepetra nolazaina fa horaisina amin’ ny ady amin’ny kolikoly sy ny gaboraraka 
amin’izao mpitondra vaovao izao. Mbola eo amin’ilay dingan’ny « miandry fa Gasy » aloha isika! 
lasan-ko vavany. 

Tsy mora tokoa ny manao zavatra saingy mora ny mahavita rehefa tsara petraka ny drafitra sy paikady 
hatao mba hanatrarana ny tanjona. Manjary lasa esoin’ny mpanadrohadro ny mpitondra, tahaka ny 
kely nasehon’ireo mpanatsatso tamin’ ny fanononana an’ireo velirano. Ny tranom-pody ihany mantsy 
vitan’ny vava. Nohiraihiraina ity fanatsarana ny fikarakaran-draharaha eny amin’ny biraom-panjakana, 
toa ambatobevohoka izato fahatsapana ny fiovam-penitra, na ny fandraisana na ny fikirakirana 
isan-karazany na ny fotoana lany eny. Ny sasany aza mbola mahita izay hitokona fa nofonjaina ireo 
lazaina fa « mpanatanteraka baiko ». 

Ny tahotra foana no mameno amin’ireo mpiasam-panjakana satria tsy hita ity lasitra hoenti-manatsara 
asa, izay sady mila fitaovana (vola, fotodrafitrasa sy ny sisa) no mitaky fampirisihana azy ireo 
koa. Ilay karama farany ambany nampanantenaina fa hampiakarina ho roa hetsy ariary koa toa tsy 
na ho avy ihany na tsia. Andavanandrom-piainan’ny olom-pirenena tsy ankanavaka anefa ny fivezivezena 
biraom-panjakana ireny. Namelona fanantenana tamin’ny besinimaro ny finiavana hametraka fomba 
vaovao izay hampitovy lenta an’ireo mpila raharaha rehetra eny amin’ireo biraom-panjakana, 
tsy ho ny manam-bola sy mahitahita ary ny mahalala olona ihany no mahazo vahana eny. 

Tokony ho fantatry ny mpitondra fa ny valala tsy an-tanana tsy hatolo-jaza. Mba mahaiza miketrika 
mandrafitra paikady vao milaza ny hanao an’izao sy izao. Efa tsy fampielezan-kevitra intsony 
izao fa efa ao anatin’ny vanim-potoanan’ny asa. Na dia maika daholo aza ny zava-drehetra dia aza 
lasa alohan’ny miasa ny miteny. Tsy maninona ny miandry raha efa tena azo antoka ny fahombiazan’ny 
fanovàna tian-kapetraka. Tandremo ny vava mora! 









Enregistrer mon nom, mon e-mail et mon site web dans le navigateur pour mon prochain commentaire. 



