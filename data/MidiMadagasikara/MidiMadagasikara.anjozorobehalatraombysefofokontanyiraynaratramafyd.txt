ANJOZOROBE : HALATRA OMBY, SEFO FOKONTANY IRAY NARATRA MAFY, DAHALO IRAY MATY VOATIFITRA – MIDI MADAGASIKARA

Sefo fokontany iray no naratra mafy, voatora-baton’ireo dahalo, omby manodidina ny 20 isa no lasa, 
fokontany iray tao amin’ny kaomina Marovazaha, distrika Anjozorobe. Fa tao amin’io kaominina 
ihany saingy tanana hafa, dia fantatra fa nisy dahalo iray, izay efa rain-dahiny sy efa notadiavina 
no maty voatifitra ka tsy afaka manohy intsony ny asa ratsiny. Samy nitranga ny talata hariva teo 
ireo rehetra ireo. Raha ny fampitam-baovao azo avy an-toerana dia miaina anaty tebiteby tanteraka 
ity resaka asan-dahalo ity ireo mponina amin’ity kaominina iray ao Anjozorobe ity. Saika nahenoana 
foana mantsy izay tany an-toerana, tao anatin’ny fotoana vitsy izay. Tsy ela akory fa ny talata 
lasa teo, tao Ambohitsaratany ary io nandratràna sefo fokotany iray io. Am-polony any ho any ireo 
no manafika ary mirongo fitaovam-pidiana mahery vaika. Tamin’io indray mitoraka io dia tora-bato 
nataon’ireto malaso ireto no nandratra mafy an’ity solontenam-panjakana ity. Lasan’izy ireo 
omby eo amin’ny 20 isa eo, ka ny efatra tamin’izy ireo dia efa nokapainy teny an-dalana. Nanao ny 
moa ny fokonolona sy ny zandary tany an-toerana saingy raha ny fantatra dia efa tafitan’ireto dahalo 
ny reniranon’i Betsiboka ny omby, ka tsy nisy azo natao intsony. Fa eo anatrehan’izay firongatry 
tsy fandriahampahalemana izay dia fantatra fa manao hetsika manokana ny zandary amin’ny fisafoana 
tapaka ireo toerana mafana. Tamin’izay indrindra no tojo ity dahalo rain-dahiny, fanta-daza 
asa ratsy ataony sy karohina fatratra izy ireo, tao amin’ny tananan’Ambohimalazabe. Nosamborina 
farany saingy mbola nanohitra sy niezaka ny hitsoaka. Voatery nampiasa ny fitaovam-piadiana 
aminy ireto zandary ireto, raha ny fanazavàna azo avy tamin’ny tompon’andraikitra, ka maty voatifitra 
olon-dratsy io. Mbola mitohy kosa ny fisafoana sy ny fikarohana ireo namany hafa, raha ny fanazavàna 
hatrany. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

