SERANAM-PIARAMANIDINA IVATO : TERATANY KAOMORIANINA TRATRA NAMPIASA PASIPAORO HOSOKA – MIDI MADAGASIKARA

Teratany kaomorianina iray no voasambotry ny pôlisy misahana ny sisin-tany teny amin’ny seranam-piaramanidina 
ny talata lasa teo. Pasipaoro roa karazana no teny aminy, iray misoratra aminy ara-dalana tanteraka 
any amin’ny Nosy Kaomoro ary ny iray pasipaoro frantsay izay misoratra amina olon-kafa. Tamin’ny 
handeha hiondranany any Frantsa, raha avy any Kaomoro, no tra-tehaka ity ranamana ity. Araka ny 
nataon’ireo pôlisy misahana ity raharaha ity dia any Marseille no tena tanjony. « Araka ny fitantarany 
dia pasipaoro kaomorianina no nentiny nivoaka ny seranam-piaramanidina tao Moroni, ary rehefa 
an’i Madagasikara vao nampiasa ny pasipaoro frantsay, io ihany koa no saika nentiny hivoahana 
Madagasikara ho any Marseille. Marihina fa samy nahitana “cachet de départs” milaza ny fialany 
Comores ny 21 mai 2018 daholo ireo pasipaoro frantsay sy comorien ireo. Tsy nahitana “Visa de sortie” 
io pasipaoro comorien io niala tany Comores ». Tsy fantatra hatreto izay tena heviny amin’ity mody 
amintsika ity, izay vao hiondrana any, dia avy eo mampiasa pasipaoro tsy azy akory. Voalazany mantsy 
efa voavidy mialoha ny tapakila « Moroni-Tana-Marseille » ary teratany vahiny mitovy aminy ihany 
nanamboatra sy nikarakara ny fandehanany. Nankinina avy hatrany amin’ireo pôlisy misahana ny 
manokana moa ny raharaha ary efa manao ny famotorana ireto farany amin’izao fotoana izao. 




















