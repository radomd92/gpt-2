MORAMANAGA : KIALALAO NIPOAKA NANDRATRA ZAZA  – MIDI MADAGASIKARA

Zazalahy kely 10 taona no potika eo amin’ny tratrany sy ny tarehiny ary ny masony noho ny filalaovana ireny karazana kilalao vita sinoa miparitaka eny an-tsena ireny, ny sabotsy maraina tamin’ny 9 ora, raha iny avy niantsena iny ny reniny ka nanolotra izany ho an-janany. Raha vantany vao nandray ilay karazana kilalao miendrika fanitaran-tsaina ireny ilay zaza ka nilalao izany, dia nipoaka avy hatrany ka nahazo ny vatany manontolo. Potika tamin’izany ny masony an-kavia sy ny rantsan-tanana fanondro sy fanondro adala, izay tsy maintsy noesorina. Raha tsy misy fihatsarany koa ilay masony, izay nahazo fitsaboana sahaza, dia tsy maintsy hiafara amin’ny fanesorana azy koa. Avy any Mandialaza ity zaza ity. Raha tamin’ny 9 ora maraina izy no voa dia tamin’ny 12 ora sasany izy vao tonga tao amin’ny hopitalin’i Moramanga, noho ny halaviran-dalana. Raha ny filazan’ny dokotera mpitsabo dia tsy misy atohorana ny fahasalamany amin’ny ankapobeany. 

