TSIROANOMANDIDY : MPAMILY SY MPIANATRA IRAY MATY TSY TRA-DRANO, IRAY HAFA TSY MAHATSIARO TENA – MIDI MADAGASIKARA

Mitohy indray ny herisetran’ny fifamoivoizana eto amintsika. “Mazda” iray nizotra nianatsimo 
làlam-pirenena voalohany indray no niharan-doza ny harivan’ny talata lasa teo. Manodidina ny 
5 ora sy sasany hariva no nitrangan’ny loza, teo anelanelan’ny kaominina Ankadilàlana sy Ambohitsoa, 
hoe 1,5 km tsy hidirana an’i Tsiroanomandidy. Voalaza fa nivadibadika in-telo mihitsy ity fiara 
nandritra izany hany ka lasa nitodika nianavaratra mihitsy ny lohany. Vokany: ankizivavy mpianatra 
nirava, nandeha an-tongotra tamin’ny sisin-dàlana no maty tsy tra-drano niaraka tamin’ilay 
nitondra ilay fiara. Fantatra fa ankoatran’ilay zazavavy maty dia mbola nisy mpianatra lahy iray 
koa naratra mafy tamin’izany. Ity farany dia efa nentina teny amin’ny hopitaly saingy mbola miady 
fahafatesana satria ny lohany mihitsy no voa mafy tamin’izany. Marihina fa tsy nitondra mpandeha 
fiara tamin’io fotoana io. Raha ny filazan’ireo nanatri-maso ny loza dia voalaza fa noho ny fandehanana 
sy ny fahamamoana diso tafahoatra no antony tena nitarika ny loza. Nisy tamin’ireo, izay nilaza 
mahafantatra ilay mpamily mantsy no nanamarika fa avy nisotro mihitsy izy tamin’io fotoana io 
handeha hody hihazo an’i Tsiroanomandidy. Omaly maraina ny fiara vao nisy nitarika nanala teo 
toerana nitrangan’ny loza. 




















