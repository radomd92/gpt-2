GOVERNEMANTA NTSAY CHRISTIAN : MIANKINA AMIN’IZAY HO VOATENDRY EO NY HO AVIN-DRAJOELINA

Raha ny tsilian-tsofina re dia mety ho anio alarobia no hivoaka ny anaran’ireo ho minisitra handrafitra 
governemanta Rajoelina-Ntsay Christian. Maro ny resaka mandeha momba azy io. Nisy ny efa namoaka 
mitanisa an’izay handrafitra izany governemanta izany. 

Hatreto kosa aloha, na ireny lisitra ireny no tena marina ka hivoaka na hisy fiovana na tena tsy misy 
mihitsy ireny na izy ihany ny ampahany… dia ny fanatanterahana ny velirano nifamatoran’ny filohampirenena 
tamin’ny vahoaka no fantatry ny ambanilanitra. 

Ny dikan’ny minisitra moa dia iraka. Izany hoe hotendrena mba hamita iraka ny olona ho minisitra 
tsy hirentirenty sy hizahozaho, mitaky voninahitra etsy sy eroa fotsiny. Raha ny marina dia tsy 
hiadana akory izany minisitra izany satria asa goavana no anirahana an-dry zareo hotanterahiny. 

Ny eto amintsika anefa hatrizay, raha vao voatendry minisitra dia miova avokoa ny zavatra rehetra. 
amin’ny fihetsika sy fitondran-trena faran’izay bitika, toy ny fiarahabana ny olona akaiky anao, 
efa tsy ataon-dry zalahy, ary lasa mpanontany ny ory tampoka. 

Amin’ny raharaha pôlitika dia miantoka ny fandavorariana ny pôlitikam-pirenena sy ny fandaharan’asa 
filohampirenena ny minisitra. Raha sanatriavin’ny vava ka tonga amin’ny fankahalan’ny olona 
fokonolona na vahoaka azy ny filohampirenena dia tsy afaka hanadio tena, tsy afaka ny hihevi-tena 
tsy tompon’andraikitra, tsy afaka manilika ny tsy fahombiazana any amin’ny hafa ny minisitra 
tompon’anadraikitra feno sy tanteraka izy. 

Aza hadinoina fa tsy novozonana ny olona iray ho minisitra. Tsy nosandaina koa ny fanendrena azy 
minisitra. Ambonin’izany, ny vahoaka no miantoka ny fepetra rehetra hahafahan’ny minisitra 
araka ny tokony ho izy ny asa sy ny raharaha nampiantsorohan’ny lalàna azy. Karamaina volabe, miaraka 
tambin-karama maroloha, anofana trano na apetraka amin’ny tranom-panjakana, iantohan’ny vahoaka 
fiara ampiasainy amin’ny asany ary misy fiara hafa koa ampindramin’ny vahoaka azy mba hanamora 
fanatanterahany ny asany. Hatramin’ny vady aman-janany no misy teboka andraisan’ny vahoaka 
ho fikarakarana azy ireny. 

Eo amin’ny fanatontosana ny andraikitra ny minisitra dia nomen’ny vahoaka azy ireny ny mpiasam-panjakana 
sy hanatanteraka izay tandrifin’asany avy any anivon’ny ministera. Iantohan’ny vahoaka ny fiarovana 
ny aina sy fananan’izy ireny. Ny fahefam-panjakana nomen’ny vahoaka azy dia ny lalàna no miantoka 
sy ny maro tsy ho voatanisa e! 

Izany hoe hatramin’ny zavatra faran’izay bitika takian’ny fahafahan’ny minisitra iray manatanteraka 
asany no omen’ny vahoaka azy ka hatramin’ny farafahagoavany. 

Ka raha sanatriavin’ny vava ladian’ny lela, mitsimbadika ny rasa ka lasa ankahalain’ny vahoaka 
filohampirenena dia tsy afaka hanadio tena na hanilika andraikitra ianareo minisitra. 

Marina fa indraindray manahirana ny mieritreritra ny fomba fihevitry ny filohampirenena, amin’ny 
mitafy nofo sy ra azy, indraindray toa mila voa tsy hary ny filoha rehefa maniraka olona hanatanteraka 
iray, saingy tokony hotsarovana mandrakariva ilay fomba fiteny hoe “aleo adaladala mpanjaka 
izay adaladala mpanolotsaina (na minisitra)”. 

Dia manara-maso an’izay olona ho voatendry ho minisitra handrafitra ny governemanta Rajoelina-Ntsay 
isika e! 



