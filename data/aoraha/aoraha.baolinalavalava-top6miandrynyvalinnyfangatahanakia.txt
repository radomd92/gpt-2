BAOLINA LAVALAVA - "TOP 6" :: MIANDRY NY VALIN’NY FANGATAHANA KIANJA, HATRAMIN’NY 11 ORA NY FEDERASIONA ANIO • AORAHA

“Isika hanateran-kira indray no milaza fa tsy mahay mandihy” io no nolazain-dRakotobe Andry, 
jeneralin’ny FT Manjakaray, omaly, tao amin’ny foiben’ny Malagasy Rugby niaraka tamin’ny filohan’ity 
sy ny mpikambana ao aminy ary ny solontenan’ny Cosfa. 

Tao anatin’ny hatezerana no nilazan’izy ireo fa tsy mbola nahazoam-baliny ny fanga­tahana ny 
Maha­masina handraisana ny lalao famaranana ny fiadiana ny tompondakan’ny ranomasim­be Indianina 
ny “Top 6 de l’Océan Indien”, hatramin’ny omaly. 

“Tsy vao izao ny Mala­gasy Rugby no manana olana toy izao amin’ny fangatahana an’io kianja io. Manao 
avo amin’ny Filoham-pire­nena izahay mba handray andraikitra. Sambany ny hoe klioba malagasy 
no tonga amin’ny dingana famaranana izao. Mila valiny anio alohan’ny amin’ny 11 ora izahay”, araka 
fanazavan-dRakotomalala Marcel, filohan’ny Malagasy Rugby. 

Ny Malagasy Rugby no solontenan’ny «Association du Rugby de l’Océan Indien» (AROI) amin’ny maha 
lefitra an-dRakotomalala Marcel. Noho izany, ny Malagasy no mikarakara ny dingan’ny famaranana 
fiadiana ny tompondakan’i Madagasikara. “Izahay no tompon’andraikitra amin’ny fikarakarana 
ahoana no hilazana amin’ny vahiny rehetra nasaina hoe hatramin’ izao tsy mbola fantatra ny kianja 
ny lalao? Ny Ben’ny tanàna ihany koa efa nasainay amin’io fihaonana io ka tsy azonay hoe inona no 
tsy hamaliana ny fangatahana izay efa natao tamin’ny 20 marsa. Efa naverina izany tamin’ny 3 avrily 
Araka ny heno aloha dia efa misy fihaonana ao amin’ny alahady izao kanefa fifa­ninanana eo anivon’ny 
Indiana indray ve no ampandeferina?”, hoy hatrany Rakotomalala Marcel. Raha ny fantatra dia hisy lalao baolina kitra eny amin’ ny kianjaben’i Mahamasina, amin’ny faran’ny 
izao. Tsy mbola nanamarina na nandiso izany ny teo anivon’ny kaominina, izay nantsoina saingy 
netytratra antso. 











Enregistrer mon nom, mon e-mail et mon site web dans le navigateur pour mon prochain commentaire. 



