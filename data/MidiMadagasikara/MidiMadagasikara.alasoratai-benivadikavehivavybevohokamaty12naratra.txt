ALASORA : TAXI-BE NIVADIKA : VEHIVAVY BEVOHOKA MATY, 12 NARATRA – MIDI MADAGASIKARA

Tapaka “frein” dia nivoaka ny làlana ary nivadika ilay taxi-be mpampitohy an’Ambohijatovo amin’Alasora. 
Ambodivondava-Alasora no nitranga ity lozam-pifamoivoizana ity, ny asabotsy teo manodidina 
tamin’ny 12 ora antoandro. Feno mpandeha tanteraka tao anatiny ary samy naratra avokoa ny olona 
tamin’izany. Nisy vehivavy iray nitondra vohoka tena voa mafy. Voatery nentina haingana teny 
toeram-pitsaboana mba ho famonjena ny ainy, saingy na teo aza izany rehetra izany dia fantatra 
nodimandry ihany izy sy ny zaza tao an-kibony. Ilay saofera kosa dia nisafidy ny nitsoaka teo an-toerana 
namonjy avy hatrany ny biraon’ny mpitandro ny filaminana taorian’ny nitrangan’ny loza. Ankoatra 
tsy fitandremana noho ny hamehana mba hahavita fihodinana maromaro, dia fahapatahana hisatra 
no mahatonga ny lozam-pifamoivoizan’ny taxi-be. Efa antitra ireo fiara no sady tsy natokana hanaovana 
fitaterana rahateo ny nanamboarana azy tany am-boalohany. Teto amintsika ihany no nisy nanan-kevitra 
hamadika azy ireny ho taxi-be avy amin’ny fanasiana fitaratra sy seza tao anatiny. Dia izao ny vokany, 
mijaly ny mpandeha noho ny hakelin’ny toerana ao anatiny. Ankoatr’izay ihany koa, efa fiara antitra 
ny maro amin’ireo fiara fitaterana, saingy noho ny herin’ny kolikoly dia mahazo fahafahana miasa 
izy ireo. Dia tsy misy afa-tsy ny mpanjifa no mitanty ny vokatr’izany tsy fahatomombanana rehetra 
Tsy misy afa-tsy ny ny fanokafana fanadihadiana sy fitsaboana ny marary no mitranga rehefa misy 
toa izao. Ny vahaolana maharitra kosa dia mbola any an-kibon’ny omby hatrany… 



