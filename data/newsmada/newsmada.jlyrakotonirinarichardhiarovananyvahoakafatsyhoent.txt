JLY RAKOTONIRINA RICHARD: “HIAROVANA NY VAHOAKA FA TSY HOENTINA MIANTSENA IREO FIARA MIFONO VY” | NEWSMADA

Par Taratra sur 30/07/2019 

“Tao anatin’ny 50 taona izay, sambany isika no nahazo fampitaovana fiaramanidina, angidimby 
izao. Eo koa ny fahazoana ireo fiara tsy mataho-dalana izay hampiasaintsika amin’ny fiarovana 
vahoaka sy ny fananany”, hoy ny minisitry ny Fiarovam-pirenena (MDN), ny Jly Rakotonirina Richard, 
teny amin’ny Capsat nandritra ny fanolorana ireo fiara 4×4 mifono vy avy amin’ny Filoha Rajoelina. 

Nambarany fa nanao ezaka ny fitondram-panjakana nanome fitaovana hampandriana fahalemena izay 
nimatimatesan’ny Filoha Rajoelina ary tafiditra ao anatin’ireo velirano napetrany ny ady amin’ny 
fandriampahalemana. Samy efa nahazo ny anjarany avokoa ny zandary sy ny polisy fa ny an’ny Tafika 
kosa ity natolotra tamin’ny fomba ofisialy, omaly ity. Nozaraina amin’ireo Tafika Malagasy manerana 
Nosy ireto fiara 4×4 mifono vy ireto. nohamafisin’ity manamboninahitra ambony eo anivon’ny Foloalindahy 
hatrany fa ireo fiara 4×4 mifono vy ireo dia hampiasaina amin’ny fiarovana ny vahoaka sy ny fananany, 
amin’ireo faritra saro-dalana misy ny “zone rurales prioritaires de sécurité” na ZRPS fa tsy natao 
fianakaviana na hoentina miantsena. Afaka hampiasaina hitondrana marary na hanavotana ain’olona 
fiara ireto, hoy hatrany izy. Hametrahana GPS avokoa izy ireo hamantarana ny toerana halehany 
hahamora ny fanarahana azy ireo. Misy amin’ireo fiara no mbola hampiasaina amin’ny fitandroana 
filaminana amin’ny fitsenana ny papa François mialoha ny handefasana azy amin’ny toerana voatondro 
Tafika ireto fiara ireto, araka ny nambarany hatrany. Nohamafisiny fa misy amin’ireo fiara ireo 
hijanona eto an-drenivohitra hiasa mandritra ny fandalovan’ny papa François eto Madagasikara, 
volana septambra ho avy io. Nambaran’ny MDN fa hatomboka tsy ho ela ny fotodrafitrasa hametrahana 
“Base opérationnelle Avancée” na Boa sy ny “detachement Spécial de securité” izay hapetraka amin’ny 
maromaro eto amin’ny Nosy ary tsy maintsy vita mialoha ny faran’ny taona ho avy izao. 



Les commentaires sont fermées. 

