TRAFIKANA RONGONY MAHERY VAIKA : AFRIKANINA ROALAHY NIARAKA TAMINA VEHIVAVY GASY IRAY VOASAMBOTRA – MIDI MADAGASIKARA

Ankoatra ny rongony ravina, izay efa iaraha-mahalala fa mirongatra izay tsy izy ny fivarotana 
dia miainga any koa ny trafika rongony mahery vaika. Ny alahady lasa teo dia olona telo, teratany 
ny roa ary vehivavy malagasy ny iray, no voasambotry ny pôlisy misahana ny fikarohana ny ady heloka 
etsy Anosy, sakelika fahefatra. Araka ny fampitam-baovao azo dia vaovao avy am’n’ny olona tsara 
no nandrenesan’izy ireo ny fisian’ireto tambajotra mivarotra rongony mahery vaika ireto ary 
izany eto an-drenivohitra. « Natao ny fanaraha-maso sy ny fitsirihana an’ireo olona izay heverina 
hanatanteraka izany asa ratsy izany ; koa ny harivan’ny alahady faha-11 novambra 2018 lasa teo 
07 ora latsaka 05 minitra teo ho eo no tra-tehaka ireo olona miisa telo tetsy Faravohitra, izay teratany 
ny roa ary Malagasy ny iray, izay vehivavy, nahatratrarana zava-mahadomelina antsoina hoe « Amphetamine 
milanja 504 grama», hoy ny vaovao. Marihana, hoy hatrany ity fampitam-baovao avy amin’ny pôlisim-pirenena 
fa tao anatin’ny famotorana no nahafantarana fa vadin’ilay lehilahy teratany afrikanina sarona 
Ivandry ity ramatoa voasambotra ny alahady lasa teo ity. Rehefa voasambotra ilay vadiny ary nadoboka 
Antanimora dia nitohy nanao ny asa ratsiny ihany ramatoa, ary niaraka tamina teratany vahiny hafa, 
vao tonga teto amintsika andro vitsy monja izay. Raha ny fantatra moa dia manodidina ny 70.000 ariary 
ho eo no hivarotan’ireto olon-dratsy ireto ny grama amin’ilay rongony. Omaly izy telo mianadahy 
natolotra teny anivon’ny Fampanoavana ary nadoboka am-ponja vonjimaika ihany koa mandra-piandry 
fotoam-pitsaràna azy ireo. 




















