FIKAONAN-DOHAM-PIRENEN’NY ZANDARY MOMBA NY FITANTANAM-BOLA : NANDANIANA VOLA NY FIVIDIANANA ALIKA ENINA SY SOAVALY IRAY – MIDI MADAGASIKARA

Ny zoma 24 febroary lasa teo no nifarana ny fikaonan-doham-pirenena teo anivon’ny zandarimariam-pirenena 
izay niatomboka ny alatsinainy 20 feroary sy naharitra herinandro, nandinihan’izy ireo ny fanatsarana 
fitantanam-bola eo anivon’ny sampan’ny zandarimariam-pirenena manerana ny nosy, fihaonana 
tao amin’ny lapan’ny prefektiora tao Mangarano II Toamasina. 

“Natao hanatsarana ny fitantanam-bolan’ny zandary hahafahana manatsara ny asa amin’ny fampihodinana 
araka ny tokony ho izy izao fikaonan-doha natao izao, satria ny tanjona dia ny fiarovana ny vahoaka 
ny fananany” hoy ny Jeneraly Kassimo Aroma Besony; koa nomarihany hatrany izany fa manana adidy 
ny mpitantam-bola eo anivon’ny sampan’ny zandary manerana ny nosy amin’ny fampiasana ara-drariny 
araka ny lalana ny vola omen’ny fanjakana ny zandarimariam-pirenena isam-paritra. Ny taona nivalona 
dia lany tamin’ny fanamboarana foto-drafitra teo anivon’ireo tobin’ny zandary manerana ny nosy 
efa simba ny 98% ny teti-bolan’izy ireo. 

Tao anatin’ny fandaniam-bola ireo no nahafahan’ny zandary nanamboatra trano miisa 21 vaovao, 
ny fametrahana toby vaovao tamin’ireo faritra be dahalo sy ireo faritra tena ahitana fitrandrahana 
harena voajanahary antsokosoko, teo koa ireo trano nasiam-paneranana niisa 26. Ankilan’ireo 
isany nandanian’ny zandarimariam-pirenena amin’ny fanatsarana ny asam-pikarohana sy ara-panadiadiana 
ny nandanian’izy vola tamin’ny fividianana alika enina sy soavaly iray. Teo ihany koa ny fitarihan-drano 
toby telo, fiara vaovao enina, vedety iray, solosaina 80 sy kojakoja miaraka aminy 104, ary fandriana 
sy kidoro miaraka aminy ho an’ireo mpiandry raharaha. 

Ho an’ny zandarimariam-pirenena araka ny nambaran’ny Jly Kassimo Aroma Besony lehiben’ny fitantanam-bolan’izy 
eo anivon’ny sekreteram-panjakana miadidy ny zandary, dia ezaka goavana hataon’izy ireo amin’ity 
2017 ity ny fampitombona ny traikefan’ireo olombelony, ka isan’izany ny ho fifehezan’ny zandary 
ny nosy ny resaka serasera sy ny teknolojia Moderina. 




















