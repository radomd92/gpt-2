ADY AMIN’NY HABADOANA : 6.725 IREO TANORA SY OLON-DEHIBE AMPIANARINA MAMAKY TENY… | NEWSMADA

Par Taratra sur 07/09/2017 

Nifanesy ny fanaovan-tsonia fifanaraham-piaraha-miasa teo amin’ny minisiteran’ny Fanabeazam-pirenena 
ireo fikambanana marobe omaly tetsy Anosy. Hovatsiana vola mitentina hatrany amin’ny 100 tapitrisa 
ireo fikambanana 21 avy amin’ny distrika 30 ao anatin’ny faritra 13 manerana ny Nosy hahafahany 
ireo tanora sy olon-dehibe mamaky teny sy manoratra ary mikajy. 

Manodidina ny 6.725 ireo tanora sy olon-dehibe hisitraka izany fampianarana izany. Manodidina 
11 ka hatramin’ny 45 taona izy ireo. Ao ireo tsy mbola niditra an-tsekoly mihitsy. Ny sasany zara 
nianatra hatramin’ny kilasy T2 ka tsy mahay na ny manoratra ny anarany aza. 

Tanjona ny hahaizan’izy ireo mamaky teny, manoratra ary mikajy mba tsy ho voambakan’ny manodidina 
Tsy tokony hatahotra manatona biraom-panjakana intsony rehefa mahay mamaky teny sy manoratra 
mahaleo tena amin’ny fanaovan-taratasy. 

Kendrena ao anatin’izao ezaka izao ny hampihenana ny tahan’ny tsy fahaizan-taratasy eto Madagasikara, 
ny fanazavana hatrany. 

Marihina fa hotanterahina any Manjakandriana, rahampitso, ny fanamarihana ny Andro iraisam-pirenena 
an’ny fampianarana mamaky teny sy manoratra ary mikajy. 



Les commentaires sont fermées. 

