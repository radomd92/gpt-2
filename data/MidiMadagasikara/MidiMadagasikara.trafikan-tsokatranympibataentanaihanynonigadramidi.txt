TRAFIKAN-TSOKATRA : NY MPIBATA ENTANA IHANY NO NIGADRA – MIDI MADAGASIKARA

Mbola miteraka resa-be hatrany eo anivon’ireo mpiasa ao amin’ny seranam-piaramanidina Ivato, 
fisian’ilay tranga mahakasika ny fanondranana an-tsokosoko sokatra teo an-toerana. Tafavoaka 
ireo biby arovana ary tsy nisy olana teo Ivato. Efa tany amin’ny seranam-piaramanidin’ny firenen-kafa, 
ny fitsirihina sy fisavana entana vao tsikaritra, fa misy sokatra ny valizy roa. Io firenena io 
nampandre ny sampana iraisam-pirenena; izay misahana ny fiarovana ny biby tsy azo amidy sy aondrana 
ireo farany no nametraka fitoriana. Koa satria fitoriana iraisam-pirenena no nitranga, dia tsy 
nisy ny fanadihadiana arahin’ny vokatra haingana. Mpibata entana efatra teo Ivato no nosamborina 
nadoboka am-ponja etsy Antanimora. Teo indrindra no nitarika ny resa-be, satria ny mpibata entana 
tsy mahafantatra izay ao anatin’ny valizy tateriny raha ny tokony ho izy. Nandeha koa ny resaka, 
efa tsy hita intsony ny tena atidoha nikotrika ny fanondranana. Sady niala tamin’ny asany izy no 
hita popoka. Mitentina miliara ariary ny vidin’ireo sokatra ireo ary mazava hoazy fa mamofona 
goavana be ity fanondranana izay nitranga ity. Dia nisy arak’izany ny tsy maintsy nosamborina, 
ny fijerin’ireo olona maro izay niresaka momba ity raharaha ity, mba hentina hanaporofoana fa 
nisy tokoa ny fandraisana andraikitra. Ny tena nahazo ny volabe anefa efa tafaporitsaka ary migoka 
vola azo fotsiny… 




















