ANOSIBE : EFA-DAHY NANAFIKA “BAR”, LASA NY VOLA IRAY “SACHET” – MIDI MADAGASIKARA

Nirefodrefotra indray ny basy teny amin’iny faritra Anosibe iny. Fivarotana zava-pisotro iray 
akaikina fivarotam-panafody iray teny an-toerana no lasibatry ny asan-jiolahy. Efa-dahy izy 
ary samy nitondra basy poleta avy, raha ny angom-baovao azo. Lasa tamin’izany ny vola iray “sachet” 
vinavinaina ho any amin’ny roa tapitrisa ariary tany ho any. Omaly tolakandro no niseho ity fanafihana 
Anosibe ity. Ny vaovao teny an-toerana hatrany no nahalalana fa nihaodihaody teny amin’ny manodidina 
ireny olona hividy zavatra ireny izy ireo, izay samy miboredika amin’ny teny avy any Atsimo. Tampoka 
anefa dia niditra tao amin’ilay trano fivarotana izy rehetra ary samy namoaka ireo basy poleta 
aminy tany avy, sady nandrahoana ny mpivarotra hanome ny vola. Natao anaty harona plastika izay 
rehetra tao amin’ity “bar” ity ary lasa nitsoaka izy ireo nony avy eo. Ho fampitahorana izay fokonolona 
hahasahy hanaraka azy ireo dia nanapoaka basy ireto olon-dratsy. Soa ihany fa tsy nisy voa ireo 
teny amin’ny manodidina. Raha ny fantatra dia nizotra nihazo ny lalana Anosimpatrana iny ireo 
ireto. Tonga teny an-toerana avy hatrany taorian’ny antso vonjy moa ny pôlisy maromaro, nanao 
ny manodidina. Saingy efa nanjavona tanteraka sy nafenin’ny elakelan-trano ireo mpanafika ireto. 
mandray an-tanana ny raharaha ny pôlisy ary mbola mitohy ny fikarohana azy ireo. 




















