AMBOHIBAO ANTEHIROKA : TELO MIRAHAVAVY NITSOAKA NY TRANONY FA “BEDY LAVA” – MIDI MADAGASIKARA

Nanemitra ny rindrina teny amin’iny faritra Antehiroka iny, nanomboka ny alarobia lasa teo ny 
zaza very. Telo mirahavavy izy ireo, 13 taona ny zokiny indrindra, 11 taona ary 10 taona, izay samy 
eny amin’iny faritra Ambohibao Antehiroka iny avokoa. Ny roa vavy amin’izy ireo no mpirahavavy 
tampo, raha mpinamana sy mpiara-mianatra amin’iretsy voalohany kosa ny fahatelo. Araka ny filazan’ny 
aman-drenin’izy ireo dia handeha hianatra no niàlany tao an-trano, tamin’io alarobia io kanefa 
tsy niverina intsony izy ireo. Ho an’iretsy roa vavy mpiray tampo dia nambaran’ny reniny fa ny iray 
ireo dia efa fetsifetsy sy tia mangala-bola tao an-trano. Nobedesina noho izany toetrany izany 
ka angamba, hoy ity renin’izy ireo ity mety nataony am-po io fibedesana azy io, ary mety hisy ifandraisany 
tsy fahitàna azy ireo izao. Raha ny fantatra tokoa mantsy, dia nisy taratasy napetrak’ireo mpirahavavy 
an’ny ray aman-dreniny tao an-tranony, izay nilaza fa “handeha izy ireo fa leon’ny fibedesana 
ataon’ireo ray aman-dreniny”. Nametra-beloma ho an’ireo fianakaviany ary nilaza fa “mety mbola 
indray andro any fa, raha izao aloha dia handeha izy ireo”. Raha ny fizotry ny zava-nisy dia ireo 
no nikotrika ilay fandehanana fa nanara-drenirano fotsiny ilay namany, izay namafisin’ny reniny 
koa fa tsy nisy fibedesana fa fitenenana azy tao an-trano. Nampandre avy hatrany ny tompon’andraikitry 
filaminana teny an-toerana ireto fianakaviana ireto rehefa voamarina fa tsy hita ireto ankizy 
izay tsy tany am-pianarana ihany koa. Raha ny vaovao farany omaly hariva, dia fantatra fa hita teny 
faritra Imerinafovoany iny ireto telo vavy ireto, izay hita fa tena reraka dia reraka tokoa. Vaovao 
nohamarin’ny zandary misahana iny faritra Ambohibao iny. “Eo anatrehan’ny zava-misy dia tsy 
manokatra ny fanadihadiana izahay, eny fa na dia hoe efa hita aza izy ireo. Ekena fa mety ho endrika 
ny nataon’ireo zaza ireto kanefa tsy fantatra izay tena ao ambadika. Indrindra moa fa hoe zazavavy 
tsy ampy taona izy ireo”, hoy ny fanazavàna azo. Anio no fantatra fa hanombohana izany fanadihadiana 
sy hitsirihana ireto zaza ireto eny amin’ny mpitsabo. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

