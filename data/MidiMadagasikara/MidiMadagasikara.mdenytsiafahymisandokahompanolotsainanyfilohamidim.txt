MD ENY TSIAFAHY : MISANDOKA HO MPANOLOTSAINA NY FILOHA – MIDI MADAGASIKARA

Niakatra teny amin’ny fampanoavana omaly ny raharaha. Nidoboka am-ponja vonjimaika eny Tsiafahy 
lehilahy rehefa notorian’ny olona noho ny fisandohana andraikitra sy ny fisolokiana. Nilaza 
mpanolotsain’ny Filoha ary tsy vitan’izay ihany fa mbola nanonona ho akaiky ny Praiminisitra 
aza. Izany lainga izany no nahafahany nandresy lahatra ny vehivavy iray ka nahazoany volabe. Izy 
dia mpiserasera tamin’ny tambajotra sosialy facebook no niantombohany. Nihatsara ny fifandraisana 
hain’ilay lehilahy rahateo ny nandresy lahatra avy amin’ny filazàna izao antsanga tsy aman’orana 
izao. Isan’izany ny hoe mahavita mamoaka fiara ao amin’ny ladoany, mpitarika hira ao am-piangonana 
ny sisa rehetra. Nisy vola izay nindraminy tamin’ny mpifanerasera taminy ary dia tena azony tokoa, 
araka ny fanazavan’ny mpitory. Vao azo anefa izay dia nijanona tampoka ny fifandraisana. Nokarohina 
anao lahy ka tsy hita intsony, na tamin’ny facebook izay nifandraisana aza. Rehefa izany dia tapa-kevitra 
nitondra ny raharaha teny amin’ny mpitandro ny filaminana ilay nahatsiaro tena ho voasoloky, 
rahateo ny very taminy. Raha ny fantatra dia mipetraka any an-dafy ity ramatoa mpitory ity. Sarona 
ny mpisoloky ary niaiky fa naka volan’olona na dia nitory koa aza ny tenany. Fomban’ny efa mpanao 
ihany ny mitory rehefa toriana, mba entina hanataràna ny fandehan’ny raharaham-pitsaràna. Niakatra 
ny raharaha ary eny Tsiafahy izy no miandry ny fotoam-pitsaràna izay hotontosaina amin’ny tapaky 
volana aogositra. Betsaka ny olona mbola mora roboka ary manome vola rehefa maheno fa olona akaiky 
olona ambony no miresaka aminy. Raha ny marina, izany mpanolotsaina izany dia olona tsy mipoipoitra 
miasa mangina. Eo koa no mora hamantarana ny mpisoloky, rehefa izy no mieboebo dia tokony efa mora 
izay fa olon-dratsy… 




















