RN 5 – SOANIERANA IVONGO  : TOVOLAHY MPILALAO BAOLINA KITRA MATY VOADONAN’NY KAMIAOBE | NEWSMADA

Par Taratra sur 27/03/2018 

Maty tsy tra-drano ilay tovolahy vao 18 taona, antsoina hoe Géralson nofaohin’ny kamiaobe niaraka 
moto nentiny, ny alahady hariva teo tany Soanierana Ivongo, RN 5… 

Tsy ialana loza mihitsy ! Teo amin’ny 2 km tsy hidirana ny tanànan’i Soanierana Ivongo no nitrangan’ity 
namoizana ain’olona ity. Tsy lavitra ny kianja filalaovam-baolina any an-toerana ny nitranga 
loza. Araka ny fampitam-baovao voaray avy any an-toerana, niainga avy any amin’ny fokontanin’Ambodibonara, 
ambanivohitra Ambodimanga nandeha moto hihazo an’i Soanierana Ivongo hamonjy fianarana, omaly 
ao amin’ny “lycée” iray tsy miankina amin’ny fanjakana ity tovolahy ity, kanjo izao niharam-boina 
teny an-dalana izao. Tampoka ny fiavian’ny loza satria tsy nanampo na inona na inona ity tovolahy 
ity fa nofaohin’ilay kamiaobe. Nianjera teny am-pandehana izy ka maty tsy tra-drano. Vaky ny lohany, 
eran’ny arabe ny ra. Potipotika tsy nisy noraisina intsony ilay moto Scooter nentiny. 

Fantatry ny ankamaroan’ny mponina ao Soanierana Ivongo ity tovolahy niharam-boina ity. Mpilalao 
kitra ao amin’ny ekipan’ny FC Taratra ao Soanierana Ivongo izy, saingy namoy ny ainy tao anatin’ny 
tsy nampoizina. Notazonin’ny zandary anaovana fanadihadiana kosa ny mpamilin’ilay kamiaobe 




Mbola mitana ny sain’ny maro koa ilay faharendrehana lakana tao amin’ny reniranon’i Fandrianomby 
Ivongo, ny zoma lasa teo. Raha ny loharanom-baovao voaray, niniana natao io loza io satria nisy 
tao amin’ity lakamby ity nahafantatra fa misy raim-pianakaviana Betsileo iray mpivaro-mandeha 
vola 40 tapitrisa Ar tanaty sakaosy nobabena nandeha tamin’ity lakana ity, saika hody any amin’ny 
any Fianarantsoa. Hanao trano any an-tanindrazany no tena antony nodian’ity raim-pianakaviana 
kanjo izao tra-doza izao. Nahavariana ny fianakaviana sy ny olona mahafantatra azy, ny fatiny 
natsingevan’ny rano fa ilay vola tanaty sakaosy kosa mbola tsy hita hatramin’izao. Mitohy, araka 
ny fikarohana ny fatin’ireo olona telo mbola tsy hita popoka tamin’ity loza ity. Tokony hosokafana 
fanadihadiana momba ity loza ity fa tsy vitavita fotsiny amin’ny hoe fady fa famonoana olona ankolaza 
araka ny fampitam-baovao voaray hatrany. 



Les commentaires sont fermées. 

