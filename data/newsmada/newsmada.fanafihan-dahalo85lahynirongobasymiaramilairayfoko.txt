FANAFIHAN-DAHALO 85 LAHY NIRONGO BASY  : MIARAMILA IRAY, FOKONOLONA EFATRA MATY, OMBY 400 VOAROBA | NEWSMADA

Par Taratra sur 30/11/2016 

Ankoatra ny omby miisa 400 lasan’ny dahalo, miaramila serzà iray, fokonolona 4 no maty, misy no 
hita popoka. Nisy miaramila hafa koa naratra mafy voatifitra… Ireo no vokatry ny fanafihan-dahalo 
vaika tao Bemangoraka, Fihaonana sy tao Ambatofotsibe Kiranomena, distrikan’i Tsiroanomandidy 
faran’ny herinandro teo. 

Nasesin’ny dahalo notafihana ny kaominina roa tany Tsiroanomandidy, ny asabotsy lasa teo. Tao 
fokontany Bemangoraka, kaominina ambanivohitra Tsiroanomandidy Fihaonana sy Ambatofotsibe 
Kiranomena, nisehoan’izany. Dahalo 85 nanafika tao amin’ity tanàna voalohany, tokony ho tamin’ny 
ora sy sasany hariva. Voalaza fa nirongo basim-borona miisa 354 ireo malaso ireo. Nirefodrefotra 
basy tamin’izany ka raiki-tahotra ny olona nanoloana ity fanafihana ity. Omby 400 eo lasan’ireo 
tamin’izany ary nitsoaka nihazo an’Ankavandra ireo. 

Taorian’izay, nanao fanarahan-dia ny miaramilan’ny Das miisa efatra sy zandary miisa enina ary 
fokonolona ampolony maro. Niverina anefa ireo zandary enina niantso mpanampy. Izany hoe miaramila 
monja nifandona tamin’ny dahalo 85 lahy. Ny ampitso alahady, 27 novambra tamin’ny 10 ora maraina, 
tany Anosikely Soaloka ny dahalo sy ireo mpanara-dia. Vokatr’izany, olona efatra maty, ary miaramila 
sefo antsoina hoe Soja. 

Raha ny vaovao avy amin’ny mponina any an-toerana, voalaza fa misy fokonolona 16 eo mbola tsy hita 
tamin’izao fifandonana izao. Tonga tany an-toerana ireo zandary sy miaramila mpanampy tosika 
nanao ny fanarahan-dia avy hatrany. Efa azo ny razan’ilay miaramila sy olona sivily. 

Tamin’ny 7 ora hariva kosa ny fanafihana faharoa, ny asabotsy io ihany tany Kiranomena. Tany amin’ny 
Fihaonana no nifandona ireto dahalo ireto sy ny miaramila ary ny zandary nampian’ny fokonolona. 
iray voatifitra teo amin’ny feny. Dahalo efatra maty tamin’izany ary tafatsoaka ny sasany. Voalaza 
efa any an-toerana ny miaramila mpanampy tosika. 

Miantso vonjy ny olona 

Manoloana ity fanafihan-dahalo mahery vaika ity, manao antso avy amin’ny fanjakana ny mponina 
an-toerana. Fijaliana tanteraka ny iainan’ny tantsaha amin’ny afitsoky ny olon-dratsy. Tahaka 
atody miady amam-bato ihany, satria na ny mpitandro filaminana aza mila tsy haharesy tosika azy 
ary vitsy an’isa ireo miaramila raha mitaha amin’iretsy dahalo. “Mila andefasana helikoptera 
hanarahan-dia ireo malaso. Sarotra ny fanaraha-maso azy ireo”, hoy ny antso an-telefaonina avy 
an-toerana. Voalazan’ny manampahefana avy any Fihaonana fa nisy Kalachnikov telo sy fahana fito 
dahalo. Ny teo anivon’ny zandary kosa nilaza fa tsy naheno izany izy ireo. 

Fotoana izao andefasana ireo miaramila, zandary, polisy marobe niasa teny amin’ny frankofonia 
herinandro teo, any amin’ireo toerana be dahalo ireo. Miandry azy ireo any ny vahoaka, ary maro 
miantsoantso izany. Ho hita eo ny ataon’ny minisitra, ny Praiminisitra ary ny filoha mihitsy amin’ny 
toy izao. Manampin-tsofina ve sa maheno ihany? 





Les commentaires sont fermées. 

