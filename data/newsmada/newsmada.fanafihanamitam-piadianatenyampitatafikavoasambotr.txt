FANAFIHANA MITAM-PIADIANA TENY AMPITATAFIKA : VOASAMBOTRA IREO EFADAHY NITIFITRA KA NAHAFATY OLONA | NEWSMADA

Par Taratra sur 01/09/2017 

Ny fahatrarana ny iray voalohany no nahafahan’ny zandary nisambotra tsikelikely ireo jiolahy 
nanao fanafihana sy nitifitra ka nahafaty lehilahy iray, teny Ampitatafika, andro vitsivitsy 
izay. Tratra teny amin’izy ireo ny basy Kalachnikov nampiasainy. 

Andian-jiolahy mpanao fanafihana mitam-piadiana tamin’iny faritr’Ampitatafika sy ny manodidina 
no voasambotry ny zandary. Efa-dahy izy ireo indray tratra tamin’izany, izay mbola nahatrarana 
ihany koa. “Tratra ny iray amin’izy ireo taorian’ny fanafihana teny Ampitatafika ka nahafatesan’ireo 
lehilahy iray avy ao anaty trano ka tamin’ny alalan’io no nisamborana ny namany”, hoy ny fanazavan’ny 
ny famotorana, ny lietna Rabotovao. 

Nosamborina tsikelikely ireo olon-dratsy ireo taorian’ny nanoroan’ny namany azy. Voalaza fa 
hatrany Imerintsiatosika ny fisamborana ireo jiolahy ireo. Araka ny fanazavana, nampiasa basy 
ireto jiolahy ireto nentina nanafihana ka nentina nitifirana lehilahy iray teny Ampitatafika. 
maty ity izay avy nisotro nifanena tamin’ireo olon-dratsy ka noheverin’izy ireo fa hanohitra 
ary notifiriny avy hatrany. Tonga teny an-toerana ny zandary ary nanao ny fanenjehana ka nahasamborana 
iray”, hoy ny fanazavana ihany. 

Mbola misy naman’ireto olon-dratsy ireto karohina amin’izao fotoana izao. Nambaran’ny zandary 
tsy tafiditra tao anatin’ireo jiolahy efa nokarohina ireto tratra ireto kanefa kosa fantatra 
efa jiolahy mpanao fanafihana amin’ireo faritra manodidina iny Atsimondrano iny izy ireo. Natolotra 
fampanoavana, omaly, izy ireo, ary efa naiditra am-ponja vonjimaika. 

Manamafy ny fisafoana 

Araka ny fanazavan’ny zandary, manamafy ny fisafoana fanaony ihany izy ireo, ary miantso ny olona 
vaovao ara-potoana hahafahana misambotra ireo olon-dratsy. Ny avy amin’ny polisim-pirenena 
koa, efa nilaza fa hamafisina ny fisafoana sy ny fisavana ataon’izy ireo. Nisy mihitsy ny fanentanana 
tokony hitondra kara-panondro ny rehetra satria hisy ny fisavana izany eto an-dRenivohitra sy 
manodidina. Mety hampiditra “violon” ny tsy fitondrana izany raha sendra azy ireo tampoka. 

Tazana tokoa ny mpitandro filaminana mivezivezy manerana ny tanàna amin’ny faritra maro eto an-dRenivohitra 
ny manodidina. Fangatahan’ny olona kosa anefa ny mba hisian’izany isan’andro sy isan’alina ary 
hiditra any amin’ireo elakela-trano tena famelezan’ireo olon-dratsy izy ireo. Mety mba hampitony 
fitaintainan’ny olona ny fahitana azy ireo mandalo eny aminy eny. 



tokony hamafisana hatrany ny ady @ tsy fandriam-pahalemana eto amintsika satria miteraka fandrosoana ny filaminana. 

Les commentaires sont fermées. 

