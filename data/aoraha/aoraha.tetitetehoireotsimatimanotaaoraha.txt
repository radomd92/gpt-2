TETITETEHO IREO TSIMATIMANOTA • AORAHA

Vita, omaly, ny fianianan’ireo mpikambana eo anivon’ny Fitsarana manokana an’ireo olom-panjakana 
(HCJ). Raha ny heno dia efa misy antontan-taratasy efatra sahady eo am-pelan-tanan’izy ireo, 
misy Filoham-pirenena teo aloha sy minisitra voatonontonona ao anatin’ireo fitoriana voaray. 

Raha ny marina aloha, rehefa misy tokoa ny tsy fanarahan-dalàna ataon’ireo karazan’olona heverina 
“tsimatimanota” hatramin’izay ireo, dia tokony tsy hananan-kavana na hena-maso na sanatria 
kiantranoantrano ny raharaham-pitsarana mahakasika azy ireo. “Tetiteteho fa ratsy fanahy!” 
rehefa ratsy fanahy!”. Tokony ho sahy ihany koa ny olom-pirenena hitory raha sanatria mihoa-pefy 
manampahefana. 

Isan’ny singa iray hoentina miady amin’ny kolikoly ataon’ireo mpitondra fanjakana, ohatra, 
fisian’ity rafi-panjakana ity. Jereo ny firenena mandroso: tsy misy amboako na amboan’olona 
rehefa vandana dia kary! Na Filoha teo aloha izy, na praiminisitra, na minisitra, na mpitsara,… 
azo saziana eo anatrehan’ny lalàna rehefa manao ny tsy mety. Enga anie mba tsy ho tahaka ny vilian-tsahona, 
malaza tsy ihinanana fotsiny izany HCJ izany! Efa maro tokoa mantsy ireo heverina fa tsy fanarahan-dalàna 
ataon’ny mpitondra eto amin’ny firenentsika saingy toy ny atody miady amim-bato raha sendra misy 
manao fitarainana. Very an-javony ny fitoriana. Ary ny tena loza, dia mifototra any amin’izay 
mitory ny raharaha. 

Santatra am-bavarano ny asan’ny ireo mpitsara eo anivon’ny HCJ eto Madagasikara, ka tokony ho 
tsara, hanehoana ny Fitsarana madio tsy mitanila sy hanafoana ny kolikoly no tanjona. Efa misy 
ny asa vonona ao, ka dia hiarahantsika mahita eo izay hafitsony e! 









Enregistrer mon nom, mon e-mail et mon site web dans le navigateur pour mon prochain commentaire. 



