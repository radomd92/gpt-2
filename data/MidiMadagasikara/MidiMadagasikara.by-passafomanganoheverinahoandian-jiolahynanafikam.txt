BY-PASS : AFOMANGA NOHEVERINA HO ANDIAN-JIOLAHY NANAFIKA – MIDI MADAGASIKARA

Nihorohoro avokoa ny mponina rehetra teny amin’ny manodidina ny alin’ny sabotsy lasa teo, teny 
faritr’Ikianja, Ambohimangakely, tonga hatrany Ambatomaro sy ny manodidina iny. Toy ireny feom-basy 
ireny mihitsy mantsy no nanakoako, nanerana ireo faritra manodidina. Raha ny filazan’ny mponina 
dia nanodidina tany amin’ny 60 nipoaka tany io zavatra io. Tsy inona anefa izany, raha ny voalazan’ny 
filaminana, fa fitokanana niampy lanonana fanambadiana nisy tamina hotêly iray teny an-toerana 
nandefasana afomanga, tokony ho tamin’ny 10 ora sy sasany alina tany ho any. Tsy nisy ny fampilazana 
ka nahatonga io fahatahorana niampy fanahiana io, raha ny voalazan’ireo mponina. Ny sasany tamin’izy 
aza, raha ny fitantaran’ny iray tamin’ireo fianakaviana ireo, dia nandraiky narary mihitsy, 
iny feo nipoaka toa poa-basy nirefodrefotra. Eo imason’ny fandriam-pahalemana efa tsy dia milamina 
izao, ny trangan-javatra toa izao dia tokony hampahafantarina mazava ny mponina hialana amin’ny 
mety hihatra amin’izy ireo. 



