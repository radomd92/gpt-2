VOKATRY NY HATSIAKA SY HANOANANA  : FATIN’OLONA ROA HITA TENY AMORON-DALANA ETO AN-DRENIVOHITRA | NEWSMADA

Par Taratra sur 21/06/2016 

Nahitana fatin’olona roa teny amoron-dalana eto an-drenivohitra, omaly maraina. Ny iray, vehivavy 
teny Ambodin’Isotry ary ny faharoa, lehilahy teny Andravoahangy. Samy tsy nahitana ratra teny 
tenan’izy ireo na iray aza. Tonga teny an-toerana ny BMH nizaha ny razana ka nihevitra fa mety ho 
hatsiaka sy ny hanoanana ireo olona ireo. Karazan’ireny mpatory an-dalana ireny avokoa mantsy 
hita faty ireto. 

Toe-javatra mateti-pitranga rehefa amin’ny fotoan’ny ririnina tahaka izao. Eny Andravoahangy 
efa fanindroany tamin’ity taona ity ny nahitana razana tahaka izao. Tsy misy rahateo ny fepetra 
amin’ireny olona mpatory andalana ireny eto amintsika. Izy ireo izay mihamitombo isan’andro 
fotoana izao. Miandahy miambavy hatramin’ny zazakely eto an-dRenivohitra. 

Tazanin’ny tompon’andraikitra fotsiny ireny olona ireny. Endrika mampiseho ny tena fahantrana 
eto an-tanàn-dehibe. Akaiky ny fotoanan’ny frankofonia. Aiza ho aiza ny mety ho fanalana ireny 
ireny? Alaina mba ho tsy ho hitan’ny vahiny sa hisy mihitsy ny vahaoloana maharitra ho an’ny sahirana? 
tsy misy ny politika mazava ataon’ny fanjakana ho an’ireny olona ireny, na ireo mbola any an-trano 
ahina ny hanampy isa ny mpatory an-dalana noho ny krizy sy ny fahantrana. 



Les commentaires sont fermées. 

