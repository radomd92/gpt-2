LOOK’S ANDRAVOAHANGY: NORAISIM-POTSINY ILAY JIOLAHY NAMPIASA BASY… KILALAO | NEWSMADA

Par Taratra sur 22/12/2018 

Nandamoka ny teti-dratsin’ity jiolahy saika hanafika tao amin’ny Look’s Andravoahangy. Tsikaritry 
olona fa hay basy kilalao no nandrahonany ny mpiasa mpikirakira vola. Raikitra ny fanenjehana 
voasambotra ny anao lahy. 

Jiolahy iray 30 taona no voasambotry ny polisy avy ao amin’ny kaomisarian’Antaninandro, ny talata 
lasa teo teny Andravoahangy noho ny halatra mitam-piadiana. Araka ny fanazavan’ny polisy, tamin’io 
io teny amin’ny Look’s Andravoahangy no nanatanteraka ny asa ratsiny ity jiolahy ity ary voasambotra 
an-toerana. Voalazan’ny tatitra nampitain’ny polisy hatrany fa mody nijerijery sy nitilitily 
teny amin’ny manodidina izy ka rehefa tsikariny fa tsy nisy olona nifamezivezy dia nampidiriny 
saron-tavany ka niditra avy hatrany tao amin’ilay trano fisakafoana izy. Navoakany ny basy kilalao 
antsy ka nambanany avy hatrany ny mpiasa mpikirakira vola ao amin’ilay trano fisakafoana. Tsikaritry 
mpiasa iray tao amin’ilay toeram-pisakafoana anefa fa tsy izy ilay basy nampiasainy ka nitsoaka 
hatrany ity jiolahy mpanafika ity. Raikitra ny fifanenjehana ka tratran’ny fokonolona teo akaikin’ilay 
fisakafoana ihany izy. Tonga haingana teny an-toerana ny polisy nitondra azy ho eny amin’ny kaomisarian’ny 
mba hanaovana fanadihadiana. Niaiky ny heloka vitany izy nandritra ny famotorana nataon’ny polisy. 



Les commentaires sont fermées. 

