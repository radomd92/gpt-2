INTY SY NDAY : TSY MITONDRA MANKAIZA NY FANOVANA ANARANA

Rehefa fotoana iandrandran’ny vahoaka ny antsoina hoe “fiovana” na “fanovana” matetika dia any 
tsy laharam-pahamehana no ihazakazahan’ny tompon’andraikitra. Dia tonga ao an-tsaina indraindray 
teny toa fandrabirabiana hoe “any amin’ny tsy mivonto no manaintaina”. 

Tena dodona amin’ny fanavotana ny fiainany izao ny vahoaka na dia tsapan’ny tsirairay aza fa tsy 
fahagagana eto an-tany, indrindra fa izany fanarenam-pirenena izany no resahina. Na izany na 
izany kosa, misy ny fepetra tokony ho avy hatrany dia andraisana fanapahan-kevitra ny fampiharana 
tsy mangataka andro, tsy iandrasana fifampiraharahana etsy sy eroa, tsy mitaky fankatoavana 
amin’ny fianakaviambe iraisam-pirenena. Isan’ireny ny fampitsaharan’ny mpitondra ambony, 
aamin’ny vava, ny kolikoly, ny fanamparam-pahefana, ny jadona, ny fanodinkodinana volam-panjakana, 
famelana ny mpandroba harem-pirenena hanohy ny asa malotony, sy ny hafa. 

Etsy an-kilany, tokony hahay misafidy ny laharam-pahamehana koa ny mpitondra mba tsy ho lany andro 
tsy ho mofo. Tsy maintsy porofoin’ny mpitondra amin’ny vahoaka koa fa misy akony mivantana amin’ny 
ambanilanitra ny fepetra raisiny. 

Ohatra iray niteraka ady hevitra tato ho ato mantsy ny fanapahan-kevitra noraisin’ny filohampirenena 
fa “tsy Lehiben’ny faritra intsony no iantsoana ny tompon’andraikitra voalohany eo amin’ny fitantanana 
Faritra fa Governoran’ny Faritra” (Gouverneur régional). 

Ho an’ny ambanilanitra, na lehibe iantsoana azy na tale, na filoha na governora, tsy maninona fa 
mahamaika ny vahoaka dia hoe “ahoana ny ahombiazan’izay olona notendrena hiantsoroka andraikitra 
ny fiainam-pirenena sy ny raharaham-bahoaka any amin’ireny rafitra antanan-tohatra ireny, 
Faritra izy na Kaominina na Fokontany na Faritany…?” 

Ho an’ny maro mantsy, aoka hotsorina, dia tsy mitondra mankaiza loatra ny fanovana anarana. 

Mampahatsiahy ny fihazakazahan’ny Governemanta Razanamasy tamin’ny 1992 nanova ny anaran’ny 
Faravohitra ho Lycée Jules Ferry sy ny anaran’ny Lycée Andohalo ho Lycée Gallieni. Marina fa ireo 
no anarana nisaloran’ireo rafi-pampianarana ireo talohan’ny 1975 fa rehefa nirosoana ny hoe 
dia novaina ho Lycée Faravohitra sy Lycée Andohalo izy ireo. 

Tsy mitondra mankaiza izany fa ny zava-dehibe, na Gallieni sy Jules Ferry iantsoana azy na Faravohitra 
Andohalo, dia hoe nahavita namolavola tanora manam-pahaizana sady tia tanindrazana ary tena 
tompon’ny rahampitso afaka hampandroso ny firenena, afaka hianteheran’ny ankohonany… ve ireo 
tao? 

Tsy vitan’ny pôlitikan’ny seho ivelany ny fanavotam-pirenena ka izay hampirentirenty ny raharaha 
izay hisongadinan’ny resaka no tanjona fa izay hahombiazan’ny tetik’asa imasoana na ny raharaha 
na ny asa tanterahina. 



