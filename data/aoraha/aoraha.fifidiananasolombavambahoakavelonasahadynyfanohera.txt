FIFIDIANANA SOLOMBAVAMBAHOAKA :: VELONA SAHADY NY FANOHERANA VOKATRA HITERAKA SAVOROVORO • AORAHA

Tsy milamina! Tsy mivoaka akory ny voka-pifidianana vonjimaika dia efa teraka sahady ny savorovoro 
tsy fanekena ny valin’ny latsa-bato tamin’ny fifidianana solombavambahoaka, tamin’ ny alatsinainy 
mey 2019 lasa teo. Tranga efatra no efa mandindona ny Vaomieram-pirenena mahaleo tena misahana 
fifidianana (Ceni). Mifototra amin’ny fanahiana ny fisiana hala-bato ny hetsika nataon’ny mpomba 
kandidà tsy miankina. 

Nitranga izany tao Ambositra sy Maroantsetra, Bealalana. Mitarika vonjimaika amin’ny voka-pifidianana 
ofisialy mivoaka amin’ny tranonkalan’ny Ceni ireto kandidà tsy miankina ireto ka manahy ny mety 
fisiana paikady politika hampitsimbadika ny vatony ho lasan’ireo kandidà hafa ry zareo. 



Tao Ambositra, ohatra, dia voalaza fa nambenan’ireo mponina ny tranona kandidà iray nahiana ho 
ny vata fandatsaham-bato nampiasaina tamin’ny fifidianana. Tao Midongy Atsimo indray dia misy 
iray no voalaza fa voasoketa ho nandika lalàna noho ny fanohanany kandidà… Omaly, ihany koa, dia 
bantsilana an’ireo voalaza fa lesoka nanodidina ny fikirakirana ny fifidianana sy ny ahiahy amin’ny 
ho fisiana hosoka ireo kandidà depiote avy amin’ny antoko Tim. Nambaran’izy ireo, tetsy Bel’air, 
hisy ny fitondrana ny raharaha eo anivon’ny Fitsarana. 

Ankilan’izay, fitarainana maro no voarain’ny Ceni, etsy Alarobia, nanomboka ny alatsinainy 
teo. Nambaran’ny filoha lefitry ny Ceni, Rakotonarivo Thierry, ohatra, fa: “ankoatra ny olana 
amin’ny lisi-pifidianana dia betsaka ireo kandidà nahatsikaritra ny fisiana fividianana ny 
mpifidy. Mitaraina ihany koa ireo kandidà sasany, hoy izy, fa nisy ny famenoana na fanentsenana 
tsy ara-dalàna an’ireo vata fandatsaham-bato ireny ». 

« Tsy vitan’izay fa eo ihany koa ny hoe fampiasana kara-panondro hosoka nentina nifidy. Mbola fitarainana 
ireo voaray ireo ka miandry ny fitoriana miaraka amin’ny porofo izahay”, araka ny fanampim-panazavana. 

Aorian’ny famoahana amin’ny fomba ofisialy ny voka-pifidianana vonjimaika amin’ny 15 jona 2019 
handray sy handinika an’ireo fitoriana manodidina an’iny fifidianana depiote iny ireo mpikambana 
amin’ny Fitsarana avo momba ny lalàm-panorenana (HCC). Manana enina ambin’ny folo andro kosa 
ireo hamaliana an’izany miaraka amin’ny famoahana ny voka-pifidianana ofisialiny. 

Tranga mampiahiahy. Tao Toliara II no nahenoana ny fisiana andian’olona nandoro ny biraon’ny 
fanisam-bato eo ambany fiahian’ny Ceni (Srmv). Antontan-taratasy mirakitra ny voka-pifidianana 
kaominina miisa telo tamin’ireo telo amby roapolo no may tanteraka. “Na izany aza, efa nisy ny vokatra 
Ceni ary azo hamarinina amin’ny voka-pifidianana avy amin’ireo delegen’ny kandidà izany”, hoy 
ny filoha lefitry ny Ceni, omaly. Nandray fepetra amin’ny fiambenana an’ireo Srmv rehetra manerana 
Madagasikara ny Ceni. 













Enregistrer mon nom, mon e-mail et mon site web dans le navigateur pour mon prochain commentaire. 



