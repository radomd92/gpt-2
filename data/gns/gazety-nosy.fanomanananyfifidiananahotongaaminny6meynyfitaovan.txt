FANOMANANA NY FIFIDIANANA : HO TONGA AMIN’NY 6 MEY NY FITAOVANA REHETRA HAMPIASAINA

Mizotra araka ny tokony ho izy ny fikarakarana ny fifidianana solombavambahoaka izay hotanterahina 
alatsinainy 27 mey. Mikasika ireo fitaovana hampiasaina mandritra ny andron’ny latsa-bato, 
ny bileta tokana, taratasy fitanana an-tsoratra (procès-verbal) sy ny taratasy firaketana an-tsoratra 
voka-bato (feuilles de dépouillement), dia mbola mitohy amin’izao fotoana izao ny fanontàna 
ireo atsy Afrika Atsimo. Fantatra fa ny 6 mey ho avy izao no ho tonga eto Madagasikara avokoa ireo 
hampiasaina amin’ny andron’ny fifidianana ireo, mifanaraka tsara amin’ny tetiandro napetrak’ireo 
eo anivon’ny Vaomieram-pirenena mahaleo tena misahana ny fifidianana. Tsy misy atahorana ny 
fanontàna atsy Afrika Atsimo satria misy teknisianina vitsivitsy avy amin’ny sampan-draharaha 
ny fampitaovana ny fifidianana eo anivon’ny CENI no manatrika sy manara-maso akaiky ny fanontàna 
an-toerana. Marihana fa ao Afrika Atsimo ihany dia efa voazara isaka ny birao fandatsaham-bato 
fitaovana ireo mba ho mora kokoa ny fanaparitahana azy ireo manerana ny distrika. Tsiahivina ihany 
andro vitsy lasa izay no efa tonga eto amintsika ireo fitaovana môdely hampiasaina amin’ny fampiofanana 
rehetra mpikirakira ny fifidianana. Tsy tokony hisy hampiahiahy ny olom-pirenena mihitsy raha 
lafiny teknika no resahina amin’io fifidianana solombavambahoaka io, raha ny fanazavana nomen’ny 
lefitra ny CENI, Thierry Rakotonarivo. 



