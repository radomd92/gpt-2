TOLIARA : TOVOLAHY GADRALAVA TRA-TEHAKA NAMAKY FIARA, NIHARAN’NY HATEZERAM-BAHOAKA – MIDI MADAGASIKARA

Lehilahy iray sahabo ho 30 taona eo no sarona teo am-pangalarana « auto-radio » tao anaty fiaran’olona, 
misandratr’andro, tokony tamin’ny folo ora, tao Sanfily Toliara. Tra-tehaka ambodiomby teo 
ny asa ratsiny ity tovolahy ity, ka tsy afa-nitsoaka intsony. Taitra sy gaga ny tompon’ilay fiara 
avy niantsena nahita olona tsy fantany tao anaty fiarany. Ny teo amin’ny manodidina kosa izay tsy 
na inona na inona nihevitra an’ity mpangalatra ity, fa manamboatra ny simba ao anatin’ ilay fiara 
teo amoron-dàlana. Rehefa voasambotra ilay tovolahy ka nosavaina, dia nahitana fanalahidy maromaro 
tany aminy, raha ny fanazavana azo. Vetivety dia nitangorona ny olona nijery ny zava-misy, anisan’izany 
mpivady sendra nandalo ka nahafantatra an’ity mpangalatra. Nilaza ireto mpivady, fa rain-dahiny 
halatra sy vaky trano ity tovolahy, ary vao avy nivoaka ny fonja tsy ela akory izy, dia izao tsy mety 
fa mamerina ny asa ratsiny izao indray. Raha vao naheno izany ny sasany tamin’ireo olona vory teo, 
dia nidaroka sy namono an’ity mpangalatra tra-tehaka, ka naratra mafy nivonto maso sy rapa tarehy 
nivindana vava nitsororoka rà an-korona ity jiolahy. 



Avy aminy ty nilàny azy zay ka malilo laha tsy matimbangoa.! 

Miezaha manao ny marina mandrakariva dia ho sambatra ianao. 


















