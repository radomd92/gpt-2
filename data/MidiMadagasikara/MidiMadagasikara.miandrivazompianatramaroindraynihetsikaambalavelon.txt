MIANDRIVAZO : MPIANATRA MARO INDRAY NIHETSIKA AMBALAVELONA  NA DIA ANY AM-PONJA AZA KOHEN RIVOLALA – MIDI MADAGASIKARA

Mbola ahitana trangana ambalavelona ao Miandrivazo hatramin’izao ary mandripaka mpianatra 
Nanomboka hatramin’ny afak’omaly, raha ny vaovao voaray, dia voatery najanona mihitsy ny fampianarana 
lisea iray tsy miankina tantanana relijiozy any an-toerana noho ny fisiana trangana ambalavelona 
tao amin’ity toeram-pianarana ity. Mpianatra maro, raha ny vaovao voaray hatrany no niara-nihetsika 
sy nihinjitrinjitra ny alakamisy teo. Mahavariana ny mpanara-baovao ity zavatra ity, amin’izao 
izao. Fantatra mantsy fa efa tànana any am-ponja i Kohen Rivolala izay voatondra fa nampisy ity 
hafaha ity tany an-toerana. Ny rehetra dia samy nahafantatra fa tamin’ny fotoana nitsarana azy 
nisy vavolombelona nihetsika ambalavelona. Tsy maintsy nahato ny fitsarana tamin’izany. Ora 
taty aoriana vao notohizana. Fa mbola nahagaga koa anefa, ny ampitson’io fitsarana io, nisy ankizy 
tsy latsaky ny 20 voaalaza fa voan’ny ambalavelona. Eo anatrehan’izany sy iadiana amin’ny asa 
maizina, dia hanao fotoam-pivavahana iraisam-pinoana androany ny avy ao amin’ny FFKM ao amin’ny 
ity distrika ity, entina handroahana devoly sy ny herin’ny maizina mamosavy ny mpiara-belona. 




















