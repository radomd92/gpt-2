FETIM-PIRENANA : VOAPOROFO FA NISY NANAKARAMA IREO MPANAKORONTANA – MIDI MADAGASIKARA

Raha ny tatitra nataon’ireo pôlisy teto an-drenivohitra, tetsy Tsaralalàna, ny sabotsy lasa 
dia nilamina tamin’ny ankapobeny ny fankalazana ny fetim-pirenena. Na izany aza anefa, nisy teny 
eny, raha tsy hiteny afa-tsy teny amin’iny faritra Ankadindramamy iny, ny fisian’ireo andian-jatovo 
nanakorontana, namono, nanendaka ireo mpanao harendrina tratra hariva, ny 25 jona lasa teo. Nisy 
andian-jatovo no voasambotra, raha ny fanazavana azo hatrany. Ary tamin’ny fanadihadiana natao 
ireo no nilazan’ireo tompon’andraikitry ny filaminana, fa nisy olona nanakarama izy ireo, hanao 
tamin’io alina io ary tsy mifidy fa amin’izay olona sendra azy ireo fotsiny. Raha tsiahivina kely 
nihaodihaody teny amin’ny manodidina, ary manao ny asa ratsiny teny amin’iny faritra Ankadindramamy, 
ny lalam-pirenena iny ireto andian-jatovo ireto. Lasibatra tamin’izany ireo tavela alina tany 
fety aman-danonana isan-karazany tany Analakely sy Anosy tany. Ankoatr’izay dia teo ihany koa 
fisian’ilay baomba tratra teny amina roalahy, tetsy Namontana. Raha ny momba ity farany ity, dia 
araka ny nambaran’ireo tompon’andraikitry ny pôlisy hatrany, mbola ao anatin’ny fanadihadiana 
izy ireo. Mbola voatazona eny amin’ny biraon’ny pôlisy misahana ny heloka bevava hatrany ireo 
voarohirohy tamin’ity resaka ity. Misy ihany koa ny olona mbola karohina, izay tao ambadik’iny 
iny hatrany. “Efa misy ny hirika azo amantarana ny niavian’ireo zavatra saika hapoaka ireo”, hoy 
ny fanazavana. 



