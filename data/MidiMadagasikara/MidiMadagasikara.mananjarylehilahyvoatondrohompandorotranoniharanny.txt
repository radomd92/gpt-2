MANANJARY LEHILAHY VOATONDRO HO MPANDORO TRANO, NIHARAN’NY FITSARAM-BAHOAKA – MIDI MADAGASIKARA

Lehilahy iray sahabo 30 taona mahery eo, voalaza fa tsy an’asa mpirenireny no voasambotry ny andrimasom-pokonolona 
amoron-dranomasina, afak’omaly alina, tany Mananjary. Rehefa nosavaina izy dia nahita « briquet 
roa sy afokasoka teny aminy, ka niainga teo ny ahiahin’ireo mpiambina tanàna amin’ny alina, fa 
amin’ireo mpandoro tanàna tao amin’ny fokontany Ankadirano sy Masindrano, ny alin’ny alahady 
alatsinainy lasa teo, izay naha kila forehitra trano miisa 385 ity tra-tehaka, ary natolotra ny 
filaminana. Rehefa nahare ny vaovao ny andian’olona marobe romotry ny hatezerana, omaly naraina 
tamin’ny sivy ora, dia nirohotra namonjy kaomisarian’ny polisy izy ireo, ary nitaky ny hamoahana 
voarohirohy mba hatao fitsaram-bahoaka. 

Tondro molotra. Raha araka ny tati-baovao voaray, dia nandritra ny adiny iray sy sasany teo ho eo 
savorovoro sy sakoroka niafara tamin’ny tora-bato. Taorian’izay, dia niezaka nandamina ny raharaha 
mpitandro filaminana sy ny olobe teo an-tanàna, ka niravona ihany ny olana avy eo. Mba ho fiarovana 
ain’ilay lehilahy voaendrikendrika ho mpandoro tanàna, izay naratra mafy tokoa noho ny daroka 
vono nihatra taminy, dia voatery nandray fanapahan-kevitra hentitra ny tompon’andraikitra 
an-toerana, ka naiditra am-ponja vonjimaika ao amin’ny fonjamben’i Mananjary ity voarohirohy. 
misokatra moa ny fanadihadiana ataon’ny mpitandro filaminana amin’ny fitadiavana ireo porofo 
mahakasika ity raharaha ity, ka ho hita eo ny tohiny. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

