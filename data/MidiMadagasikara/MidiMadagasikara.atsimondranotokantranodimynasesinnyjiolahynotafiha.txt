ATSIMONDRANO : TOKANTRANO DIMY NASESIN’NY JIOLAHY NOTAFIHANA – MIDI MADAGASIKARA

Nirefodrefotra indray ny basy tao amin’ny kaominina Ambalavao, distrikan’ Atsimondrano, ny 
alarobia lasa teo. Trano dimy no indray nasesin’andian-jiolahy notafihana. Araka ny fampitam-baovao 
dia tsy nisy naratra na ny namoy ny ainy, saingy tombanana ho an-tapitrisany maromaro any ho any 
ny vola sy ny entana lasan’ireo olon-dratsy. 

Tokony ho tamin’ny sivy ora alina tany ho any, tonga tao amin’ireto fokontany roa, Antamboho sy 
ao amin’io kaominina voalaza etsy ambony io ireo olon-dratsy. Sivy lahy ihany koa izy ireo, araka 
fampitam-baovao avy amin’ny zandary. Tsy nisy nisaron-tava, ary samy nirongo basim-borona sy 
zava-maranitra isan-karazany. Efa saika tapi-mandry avokoa ny mponina tamin’io ora sy fotoana 
eny fa na dia nisy aza ireo olona tara fodiana manao dia maika hamonjy ny fonenany. Nentina nampitahorana 
mponina araka izany, dia nanapoaka basy ireo olon-dratsy. Ary dia nandaitra tokoa satria dia samy 
tsy nisy sahy nivoaka ny trano intsony ireo voatafika. Tamin’izay fotoana izay no nanararaotan’izy 
nanao ny asa ratsiny. Niditra am-boletra tao amina tokantrano maromaro tao an-toerana. Ny efatra 
dia tao Antamboho ary ny iray tao Ambohidahy. Vola maromaro no voalaza hatreto fa lasan’ireto olon-dratsy, 
tamin’ny entana sy firavaka sarobidy isan-karazany. Rehefa nahazo izay nilainy izy ireo, dia 
toy ny tsy teo. Taorian’io vao afaka niantso vonjy ireo voatafika. Tonga avy hatrany teny an-toerana 
ireo zandary misahana izany faritra izany, nanao ny savahao ny manodidina, saingy efa nanjavona 
nafenin’ny alina ireto mpanafika ireto. Mbola mitohy araka izany ny fikarohana azy ireo miaraka 
fanadihadiana. 




















