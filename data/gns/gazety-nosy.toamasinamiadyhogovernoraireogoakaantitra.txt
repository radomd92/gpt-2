TOAMASINA : MIADY HO GOVERNORA IREO GOAKA ANTITRA

Toa ny any amin’ny toerana maro eto Madagasikara dia ny toeran’ny governora indray izao no iadian’ny 
pôlitika mafy dia mafy. Efa nolazainay teto ny tany Amoron’i Mania sy Matsiatra Ambony, izay lasa 
olona tao anatin’ny fanohanana an’i Andry Rajoelina. Samy milaza ho tena tompony avokoa izy rehetra 
nilatsaka ho amin’izany ary efa manao zimnastika aty ambony aty avokoa. 

Mbola mafy noho izany no mitranga ao Toamasina ao ankehitriny. Ingahy Roland Ratsiraka no miady 
ity toerana ity amin’izao fotoana izao. Toa izany koa ingahy Mahazaka Clérmont, ary ny Mapar izay 
Irma Lucien minisitra ny Mponina amin’izao fotoana izao. Tena ady ny goaika antitra ny raharaha 
ingahy Roland Ratsiraka milaza fa tompon’ny tanàna. Efa ben’ny tanàna tao Toamasina, efa minisitra 
sehatra maromaro. Ingahy Mahazaka Clérmont koa efa minisitra teo aloha. Samy mirehareha fa mahavita 
koa. 

Izy roalahy ireo dia samy nalaza tamin’ny fisolelahana tamin’ny fanjakana izay nitondra nifandimby 
ary tsy hita akory izay fampandrosoana nataony rehefa teo amin’ny toerana nisy azy. Isan’irony 
palitao ireny no filazana azy. 

Ny minisitra ny Mponina Irma Lucien indray no mirehareha fatratra fa akaiky ny fanjakana Andry 
Rajoelina amin’izao fotoana izao. Milaza izy fa tsy maintsy mandalo aminy avokoa ny fanendrena 
olona rehetra izay ho ao amin’ny fitondrana Andry Rajoelina izao hatrany amin’ny ben’ny tanàna, 
depiote ary ny governora. Toa izany koa ny olona ambony izay mpiasam-panjakana any amin’ity faritra 
ity. 

Samy milaza azy ho dadany avokoa izy telo ireo ka raikitra ny ady amin’izy ireo. Matetika aza dia 
mifanao taim-bava ireo olona ireo fa samy tompon’ny tanàna hono. Toa izany koa ny olona mpomba azy 


Asa izay hiafaran’izao raharaha izao fa efa manomboka ny fifandrafesana ao Toamasina ao. Hitarika 
anatiny amin’ny mpomba an’i Andry Rajoelina any an-toerana izao fihetsika miseho izao. Angamba 
lany olona ny Betsimisaraka ka tsy misy olona raha tsy ireo efa fantatra fa tsy nahavita azy ireo. 
hitady olona hafa vaovao ingahy Rajoelina mba hamaly ny hetahetam-bahoaka. 





