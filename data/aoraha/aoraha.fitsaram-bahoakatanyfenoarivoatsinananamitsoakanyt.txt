FITSARAM-BAHOAKA TANY FENOARIVO ATSINANANA :: MITSOAKA NY TANÀNA NY MPONINA, TAORIAN’NY FAMONOANA PÔLISY TELO LAHY • AORAHA

Miteraka savoro-voro amin’ny andavanandrom-piainan’ny mponina ny tranga nahafatesana « Inspecteur 
police», tany Ambato-haranana, Fenoarivo Atsinanana, afak’omaly. Fantatra fa miala eo an-tanàna 
ankamaroan’ny mponina, taorian’iny fitsaram-bahoaka iny. 

«Mahina ny olona, hany ka miala tsikelikely eo an-tanàna. Tsikaritra izany, nandritra ny fidinanay 
an-toerana naka ny vatana mangatsiakan’ireo pôlisy namana», hoy ny nambaran’ny loharanom-baovao 
avy eo anivon’ny Pôlisim-pirenena, any Fenoarivo Atsinanana. 

Voalazan’ity loharanom-baovao ity hatrany fa milamina ny any Ambatoharanana sy ny manodidina, 
izao fotoana izao. Araka ny fanazavana avy eo anivon’ ny sampana misahana ny fifandraisana sy ny 
ao amin’ny Pôlisim-pirenena dia tsy mbola nisy ny fisamborana olona. Nandefasana pôlisy kosa 
an-tanàna hisorohana ny mety ho fihoaram-pefy hafa sy hitandroana hatrany ny filaminana. Tsy 
misy anefa ny fanadihadiana hahafantarana ny zava-nisy marina. 

Ankoatra izay, nidina any Toamasina noho izao voina izao ny minisitry ny Filaminam-bahoaka ny 
Général de police Eric Michel, omaly. Hatramin’izao, milaza ho tsy mbola mahafantatra ny antony 
nahatonga ny fitsaram-bahoaka izay nitarika ny fahafatesan’ireo pôlisy ekonomika telo lahy 
eo anivon’ny Pôlisim-pirenena. Fantatra fotsiny ny hoe namita iraka tany Ambato-haranana momba 
fanadihadiana raharaha lavanila izy telo lahy ireo. Nanao tatitra momba izany tamin’ny lehibeny 
ireo. Nitodi-doha ho any Toamasina avy eo kanjo tra-doza tampoka. 

«Nifanakaiky ny vatana mangatsiakan’ny pôlisy roa lahy izay teo akaikin’ny biraon’ny fokontany. 
amin’ny zato metatra miala eo kosa ny iray hafa. Samy mbola tototry ny vato sy nihoson-dra ny razana 
teo», hoy ihany ny fanazavana avy any Fenoarivo Atsinanana. 









Enregistrer mon nom, mon e-mail et mon site web dans le navigateur pour mon prochain commentaire. 



