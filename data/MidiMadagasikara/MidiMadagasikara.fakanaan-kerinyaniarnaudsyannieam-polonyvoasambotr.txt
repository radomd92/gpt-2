FAKANA AN-KERINY AN’I ARNAUD SY ANNIE : AM-POLONY VOASAMBOTRA, ROA POLISY, IRAY MPANDRAHARAHA NY FONJA – MIDI MADAGASIKARA

“Ny fahasimban’ny toe-tsaina sy ny hantsana migodana eo amin’ny mpanana sy ny mahantra ary ny olana 
vokatry ny tsy fisian’asa, no tena nampirongatra ny asan-jiolahy eto amintsika izao, indrindra 
fakana an-keriny hitakiana vola be ity; izay tena nahazo vahana tao anatin’ny krizy mandraka ankehitriny”, 
no nambaran’Atoa Ranary Rakotonavalona Robertson, tonia mpampanoa lalanan’ ny fitsarana tampony, 
nanontaniana mikasika izao tranga na fakana an-keriny mitranga manerana ny Nosy izao, indrindra 
ao Toamasina izay efa nahitana tranga efatra herintaona monja. 

Tsy handeferana. Ramatoa minisitry ny fitsarana ihany koa nanamafy fa, isan’ny politika napetraka 
anivon’ny mpitsara manerana ny Nosy ny famongorana sy ny tsy fileferana amin’ireo andian-jiolahy 
ity fakana an-keriny ity sy ny asan-dahalo. Raha ilay fakana an-keriny an’i Arnaud sy i Annie tao 
izay miditra amin’ny herinandro fahefatra nitazonan’ireo mpaka an-keriny azy ankehitriny, 
miroso ary efa tena lasa lalina ny fanadihadiana izao nandritra ny fisamborana sy fisavana olona 
nataon’ny hery vonjy taitra ny polisy ary zandary avy eto Antananarivo manao iraka manokana. Efa 
rahateo ny “cellule” manokana eo anivon’ny fitsarana ambony, izay tantanan’ny tonia mpampanoa 
ny fitsarana ambony sy ny fitsarana ambaratonga voalohany. 

Olona am-polony. Nandritra ny fisamborana nataon’ireo mpitandro ny filaminana araka ny baiko 
“cellule” napetraka misahana ny raharaha, dia efa misy olona am-polony ankehitriny nohazonina 
fanadiadiana lalina. Ny roa amin’izy ireo dia polisy miasa ao Toamasina, inspektera sy “brigadier”, 
efa voatonontonona tao anatin’ny tranga fakana an-keriny ity hatramin’izay, ny iray hafa kosa 
mpandraharahan’ ny fonjan’i Toamasina, izay araka ny angom-baovao dia mpihazona ilay finday 
mpaka an-keriny sy ny ray aman-drenin’ireo zaza tsy hita. Ireo ambiny kosa olon-tsotra “mpibizina” 
izay misy vehivavy, nisy tamin’izy ireo nahatrarana fitaovam-piadiana, nisy koa nahatrarana 
ny fifandraisany tamin’ireo fakana an-keriny nitranga; saingy ny roa amin’izy ireo no efa miandry 
am-ponja raha efa novotsorana kosa ireo vehivavy roa, ireo ambiny kosa dia mbola mandalo fanadihadiana 
hatramin’izao hamaritana ny helony. “Tsy misy anavahana amin’izao fanadihadiana atao izao, 
izay vandana dia kary, nam pitandro ny filaminana io, na mpitsara, na olon-kafa ihany, satria heloka 
vava tsy azo ekena izany fakana an-keriny olona hitakiana vola be izany eto amintsika” hoy ny minisitry 
fitsarana tao Toamasina, izay mamonjy ny fihaonam-ben’ny filankevitra ambonin’y ny mpitsara 
ao Toamasina mandritra ny telo andro mifarana ny 12 desambra izao, ao amin’ny trano fandraisam-bahiny 
beach” Ampanalana. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

