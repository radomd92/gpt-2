FENO PÔLISY TENY AMPAMANTANANA : NIELY NY FEO FA HISY HANAFIKA NY SCOOP DIGITAL – MIDI MADAGASIKARA

Tao anatin’ny fotoana fohy dia feno pôlisy teo amin’io fokontany io iray manontolo. Niainga tamin’ny 
an-telefaona nataon’ny olon-tsotra ; izay nampilaza fa misy mikasa hanafika ny orinasa mpamokatra 
malagasy Scoop Digital. Rehefa nozohiana ifotony ny fandehan-javatra, dia fantatra fa nisy fanendahana 
tamin’ny vehivavy iray nialoha izany rehetra izany. Mety ho ny fitangoronan’ny olona izay naterak’izany 
nitarika ny fiheverana fa hisy hanafika ny orinasa izay voalaza anarana etsy ambony. Nanao fisafoana 
andro ny pôlisy mba ho fitandroana ny filaminan’ny tanàna ary indrindra koa mba hampilamin-tsaina 
mponin’Ampamantanana sy Ambohitsoa izay mihorohoro matetika noho ny afitsoky ny jiolahy. Manamarina 
ny vono olona nisesisesy izay nitranga teny ka lasa nitondra laza ratsy ho an’ny tanàna. Teo ihany 
ny fisamborana olona tany anaty tanàna tany ka niteraka tsy filaminan-tsaina, satria ireo jiolahy 
dia nandrahona fa hamaly faty. Omaly dia nisafidy ny nanidy tsena aloha be ny mpivarotra teo amin’ny 
manodidina, raha vao nandre ny zava-nisy. Rehefa niampitapita rahateo ny vaovao, dia mainka koa 
ny maro ny fiovany. Tao ny nilaza fa misy fanafihana mitranga ao Ampamantanana ary mifamaly basy 
pôlisy sy ny jiolahy. Tao koa no nampitombo ny sary an-tsaina ka nilaza mihitsy aza fa efa misy namoy 
ao an-toerana. Nihorohoro ny mpivarotra raha nahare izany ary nanidy tsena na farafahatsarany 
amin’ny ampahany ny varavarana, sao handalovan’ny olon-dratsy. Ny mpandeha an-tongotra indray 
nitsaitsaika maika ny namonjy ny fodiana sao hipitihan’ny poti-bala. Dia izany fikorotanan-tsaina 
indray no niainan’ny mponina teo an-toerana sy ny manodidina akaiky azy, ny alin’ny alarobia teo. 


















