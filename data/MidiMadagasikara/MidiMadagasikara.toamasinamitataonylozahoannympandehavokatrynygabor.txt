TOAMASINA : MITATAO NY LOZA HO AN’NY MPANDEHA VOKATRY NY GABORARAKA – MIDI MADAGASIKARA

Efa herinandro izao dia niara-nihetsika sy niara-nisalahy ny talem-paritry ny fitaterana sy 
famantarana ny toetr’andro Atsinanana, sy ny ivon-toeran’ny fitaterana an-tanety eto Toamasina, 
zandary, ary ny vondron’ny kaoperativa eto Toamasina manao zotra nasionaly sy rezionaly ary ny 
amin’ny fanaraha-maso ireo kaoperativa mpitatitra olona amin’izao an-katoky ny fety izao. 

Ny amin’ny lalam-pirenena faha-5 izay tena ahitana ny gaboraraka no anaovan’izy ireo ny fanaraha-maso 
fisavana ataon’izy ireo miaraka. Tao anatin’izay herinandro nanaovan’izy ireo ny fisavana izay, 
ny resaka fahazoan-dàlana mitatitra olona indrindra ireo mpitatitra olona mihazo an’Ambodiriana, 
tsy fisian’ny boky kely fanoratana ny anaran’ireo mpandeha sy ny tapakila mikasika azy ireo izay 
fiara manao ny zotra Vavatenina sy Soanierana Ivongo, ary ny olana amin’ny fiantohana ny fiara, 
tena olana hita amin’ireo mpitatitra olona voasava hatramin’ny omaly. Fanaraha-maso ary fampanarahana 
làlana no anjaran’ny talem-paritra sy ny ATT ary ny vondron’ny kaoperativa mandritra izao fanaraha-maso 
ireo zandary kosa no manasazy ho an’ireo mpandika lalàna. Ny tanjona amin’izao hetsika izao, dia 
tsy hisian’ny lozam-pifamoivoizana hamoizana ain’olona amin’izao an-katoky ny fetin’ny krismasy 
ny taom-baovao izao, ary entina ihany koa ampahafantarana ireo mpitatitra olona, fa misy lalànany 
asa ataon’izy ireo; izay miantoka ny ain’ny mpandeha. 

Santatra izao hetsika izao araka ny nambaran-dRtoa Narove Mamy talem-paritra, hisy matetika 
amin’ny taona vaovao io, ho fanatsarana ny fitateram-bahoaka eto Toamasina sy ny manodidina. 
ny fisavana natao Atoa Razakasoa Rivo talen’ny ATT Toamasina, sy Atoa Lalahy Iavison lehiben’ny 
kaoperativa nasionaly sy rezionaly ary suburbain eto Toamasina . 




















