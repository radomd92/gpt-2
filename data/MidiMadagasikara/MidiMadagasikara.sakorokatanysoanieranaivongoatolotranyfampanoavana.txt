SAKOROKA TANY SOANIERANA IVONGO : ATOLOTRA NY FAMPANOAVANA ANIO IREO OLONA 18 VOAROHIROHY – MIDI MADAGASIKARA

Fivorivoriana tsy nahazoana alalàna ary niteraka fanakorontanana, izay no anenjahana ireo olona 
mpiangona tao amin’ilay fiangonana zandriny FKM, izay voatery nosamborina noho ny fikomiana 
ireo tamin’ireo mpitandro filaminana, tonga nandrava ity fiangonana tao Soanierana Ivongo ity 
niteraka sakoroka ny alatsinainy lasa teo. Raha ny fanazavana azo avy amin’ny tompon’andraikitry 
pôlisy misahana iny faritra iny, dia atolotra ny Fampanoavana anio ireto olona ireto raha tsy misy 
fiovàna. Hatreto kosa dia mbola tsy hita ny misy an’ilay mpitondra fivavahana fantatra amin’ny 
hoe Marc Tatandraza sy ny olona iray niaraka taminy antsoina hoe Modeste. Efa nisy mihitsy moa ny 
fampikarohana azy ireo navoakan’ireo tompon’andraikitra tany an-toerana saingy hatreto aloha 
toa nanjavona ho azy izy ireo. « Efa nampandrenesina avokoa ireo tompon’andraikitra rehetra amin’ireo 
manodidina, eny fa na hatrany Toamasina aza fa hatreto aloha dia mbola tsy hita izy ireo ». Marihana 
volan’ny fiangonana an-tapitrisany maro no lasan’ireto olona ireto any aminy any. Araka izany, 
fisolokiana, fanodinkodinana zaza tsy ampy taona ary fanamparana filàna ara-nofo, ireo no fantatra 
anenjahana kosa ireo olona roa izay karohina fatratra ireto. 




















