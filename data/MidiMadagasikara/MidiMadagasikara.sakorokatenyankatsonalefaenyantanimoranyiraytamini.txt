SAKOROKA TENY ANKATSO : NALEFA ENY ANTANIMORA NY IRAY TAMIN’IREO VOASAMBOTRA – MIDI MADAGASIKARA

Natolotra ny Fampanoavana omaly, rehefa avy natao famotorana tao amin’ny borigadin’ny zandary 
Betongolo, ireo roa lahy voasambotra, ny talata lasa teo, nandritra ny fifanandrinanan’ny mpianatra 
Emmo, teny Ankatso. Fantatra tamin’izany fa nahazo fahafahana vonjimaika ny iray, raha nadoboka 
Antanimora kosa ilay tovolahy iray namany, miandry ny fotoam-pitsarana azy. Fanakorontana, 
fanimbana fitaovana mpitandro filaminana am-perinasa, hatreto, raha ny fanazavana hatrany, 
vesatra nanenjahana azy ireto. Nambaran’ireo mpanao fanadihadiana mantsy fa tsy mpianatra akory 
roa lahy ireto fa nokaramaina manokana hanakorontana, nandritra iny hetsiky ny mpianatra teny 
iny. Raha tsiahivina dia efatra izy ireo no voasambotra tamin’iny fotoana iny, raha ny fanazavana 
teo anivon’ny mpitarika ireo Emmo, saingy ny roa ihany no notanana sy natao fanadihadiana teny 
biraon’ny zandary. Somary henjakenjana ihany ny fifanandrinana nandritra ny tontolo andron’ny 
teo, raha ny zava-niseho teny Ambohitsaina teny. Nirefodrefotra ny baomba mandatsa-dranomason’ireo 
filaminana, raha nanamatroka ny lanitra kosa ny tora-baton’ireo mpianatra. Nisy tamin’ireo 
fihetsiketsehana no nitoraka ny fitaratry ny iray tamin’ireo fiaran’ny Emmoreg teny an-toerana, 
nahavaky izany. Olona efatra no nosamborina vokatr’izany, ka tao anatin’izany io voalaza fa mpikarama 
io. Marihina fa hetsika am-pilaminana no nokasain’ireto mpianatra ireto hotanterahina nanomboka 
alatsinainy lasa, teo kanefa dia io nivadika ho sakoroka io. Hetsika izay manohitra ny fitokonanan’ireo 
mpikaroka ary fitakiana ny hizoran’ny fampianarana indray eny amin’ny Anjerimanontolo. Raha 
omaly manokana dia nilamina tanteraka ny teny amin’ny Anjerimanontolo. Etsy andanin’izay kosa, 
mandeha hatrany ny famotorana ataon’ireo mpitandro filaminana, ahafantarana izay tena ambadik’ity 
sy ny fisian’ny mpikarama an’ady anatin’ny hetsiky ny mpianatra ity, raha ny fanazavana azo hatrany. 




















