TANJOMBATO: SARON’NY POLISY IREO MPISOLOKY AMIN’NY TARATASIM-PANJAKANA | NEWSMADA

Par Taratra sur 10/04/2019 

Voasambotry ny polisy avy ao amin’ny commissariat central Atsimondrano niaraka tamin’ny polisy 
ao amin’ny kaomisarian’Antaninandro (CSP3) sy Ambohimanarina (CSP6) teny Tanjombato Andohabato 
mpisoloky (lehilahy iray sy vehivavy telo) entana hofaina sady mpanao taratasim-panjakana sandoka… 

Nanomboka ny 20 avrily 2018, naharay fitoriana momba ny fisolokiana entana hofaina ny commissariat 
Atsimondrano. Voalazan’ny fitoriana fa manofa fitaovana fandraisam-bahiny sy fanaovan-danonana 
mpisoloky ireto ary mampiasa taratasim-panjakana sandoka izy ireo amin’izany. Manjavona miaraka 
entana ireto olon-dratsy ireto ary tsy mamerina izany entana izany intsony amin’ny tompony amin’ny 
ifanarahan’izy ireo. Nitombo hatrany ny fitairanana voarain’ny polisy eny amin’ny commissariat 
rehetra mitovy amin’ity tranga ity hatrany. Ny farany voarain’ny polisy, ny 13 marsa 2019 lasa 
ka nahatrarana laharana telefaonina finday iray nahafahana nanao ny fitsirihana ny adiresin’izay 
izany laharana izany raha nandamoka kosa ny fikarohana tany aloha rehetra nataon’ny polisy noho 
hosoka nataon’ireo mpisoloky ireo. Vokany, ny 26 marsa 2019, voasambotra voalohany ny iray amin’ireto 
ireto izay nisoratra amin’io lahalarana telefaonina voalaza etsy ambony io. Nanonona ireo namany 
ny olona rehetra namarotan’izy ireo ny entana nosolokiany ity tratra ity. Notsimponin’ny polisy 
araka izany, ireto mpisoloky ireto : roa tratra teny Ambohibahiny, iray teny Andohavato, iray 
Anjomakely. Rehefa natao ny fisavana trano rehetra teny amin’ny kaominina Bongatsara, tratra 
ny ambin’entana mbola tsy lafon’izy ireo, toy ny lovia sy ny sotro isan-karazany amin’ny kesika, 
seza sy ny latabatra ary ny kara-panondro amin’ny anarana olona samihafa sy ny fanamarinam-ponenana 
maro. Nilaza ny polisy fa efa herintaona no nikarohana ireto mpisoloky entan’olona ireto ary fantatra 
manao izany koa izy ireto amin’ny fakana entana hafa amin’ireny mpambongady lamba tonta (friperie) 
ka mampiasa taratasim-bola sandoka ihany koa. 



Les commentaires sont fermées. 

