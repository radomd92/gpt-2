FIKARAKARANA TARATASIN’NY FIARA :: MIVERINA NY FAMOAHANA FAHAZOAN- DALANA MAMILY ETSY AMBOHIDAHY • AORAHA

Efa niverina ny famoahana taratasy fahazoan-dalana mamily sy fizaràna taratasy fanamarinana 
fiara biometrika, etsy Ambohidahy. Tsy olana teknika fa fahatapahan’ny aterineto no nahatonga 
nandritra andro maromaro. 

“ Nisy fiarabe nandona ny andry nitondra ny tariby mitondra ny aterineto ato amin’ny ivon-toerana 
Ambohidahy. Efa niezaka nampiantso ny tambajotram-pifandraisana mikarakara an’izany izahay. 
amin’ny laoniny avokoa ny asa rehetra eto amin’ny ivon-toerana ankehitriny”, hoy Randriamahafehy 
Philippe, lehiben’ny ivon-toerana famoahana taratasin’ ny fiara, etsy Ambohidahy , omaly. 

Etsy an-danin’izay, nanamafy ny tale jeneralin’ny orinasa Hephalu, solontenan’ny orinasa misahana 
fanamboarana an’ireo karatra ireo eto amintsika, Razafindrazaka Dieu Donné fa “tsaho sy lainga 
filazana fa tsy naharay vola tamin’ny fanjakana ny orinasa mamokatra ny karatra ka nampiato sahady 
asany ”. “Fanosoram-potaka no nataon’ny olona satria izao miverina izao ny asa famoahana an’ireo 
ireo indray ankehi­triny”, hoy ihany izy. 

Karatra fahazoan-dalana hamily mihoatra ny telo alina no efa nivoaka, tetsy Ambohidahy, nanomboka 
volana jona 2019 ka hatra­min’ny volana novambra lasa teo. Miisa dimy arivo sy iray alina mahery 
ny taratasy fananana fiara vitan’izy ireo. Ankoatra izay, manentana an’ireo olona manana karatra 
vita ny tompon’andraikitra mba haka an’izany. 









Enregistrer mon nom, mon e-mail et mon site web dans le navigateur pour mon prochain commentaire. 



