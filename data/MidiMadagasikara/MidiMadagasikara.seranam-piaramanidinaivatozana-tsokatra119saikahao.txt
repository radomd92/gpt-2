SERANAM-PIARAMANIDINA IVATO : ZANA-TSOKATRA  119 SAIKA HAONDRANA SARONA – MIDI MADAGASIKARA

Zana-tsokatra fantatra amin’ny anarana hoe Angonoka miisa efatra, miampy sokatra “radiata” 
no sarona teny amin’ny seranam-panadina Ivato, omaly. Araka ny fampitam-baovao azo, dia saika 
an-tsokosoko atsy amin’ny nosy Maorisy ireto harena voajanahary ireto, no izao sarona izao, noho 
fiaraha-miasa teo amin’ny pôlisy misahana ny sisin-tany sy ny fadin-tseranana. Teo am-pijerena 
sary azo avy tamin’ny « scanner » ireto tompon’andraikitra no mailo avy hatrany raha nahita sary 
avy tamina sakaosina mpandeha iray, raha hiondrana amina sidina mitondra ny laharana MK 289. Nampandrenesina 
hatrany ireo tompon’andraikitra isan-tsokajiny, noho ity tranga ity mba hisavana haingana ireto 
roa ireto. Tamin’izany no nahitana ireto zana-tsokatra an-jatony maro tao anatiny. Fantatra 
raha ny vaovao azo hatrany fa any Shangai, Chine no saika handefasana azy farany. Voatery nogiazana 
amin’ny biraon’ny pôlisy ireto sakaosy feno zana-tsokatra ireto, mandra-piandry ireo sampan-draharaha 
ny tontolo iainana, hanankinana azy ireo. Hatreto kosa dia tsy mbola fantatra ary tsy niondrana 
sidina io ny tompon’ireto entana ireto, ary efa mandeha ny fanadihadiana hikarohana izay tompon’antoka 
fanondranana an-tsokosoko izao. Tsiahivina fa vao ny alakamisy lasa teo no nisy sokatra an-jatony 
ihany koa saron’ny mpitandro filaminana teny amin’iny faritra 67ha iny. Tamin’ity tranga ity, 
fantatra fa nisy olona dimy nosamborina sy nohadihadiana. 




















