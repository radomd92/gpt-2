TSAHO MOMBA NY HOE “VAKSINY FIAROVANA NY PESTA” : SAVOROVORO NANERANA NY SEKOLY MARO, OMALY | NEWSMADA

Par Taratra sur 10/11/2017 

Na ny zandarimariam-pirenena, ny minisiteran’ny Fahasalamana, ny minisiteran’ny Fanabeazam-pirenena, 
namoaka fanambarana nandiso ny tsaho miely amin’ny hoe fisian’ny andian’olona manao vaksiny 
amin’ny pesta. Tsaho nampisavorovoro, teto an-dRenivohitra sy ny manodidina, nanomboka ny talata 
hatry ny omaly. 



Nanomboka ny talata lasa teo niely ny tsaho tamin’ny tambajotra serasera facebook fa misy andian’olona 
ho mpiasan’ny fahasalamana miaraka amin’ny fiara 4×4 sy mpitandro filaminana mitety sekoly ary 
ny mpianatra rehetra ao an-dakilasy hatao vaksiny miaro amin’ny pesta. Teny Ambohimangakely 
niandoha ny resaka, ny talata, ary niitatra amin’ny fokontany maromaro: teny Ambohimanambola, 
nitonona ho ray aman-drenin’ny mpianatra amin’ny sekoly tsy miankina no niantso ny laharana maitso 
mampilaza ny zava-misy. Nidina avy hatrany teny ifotony teny amin’ny toerana misy ilay sekoly 
ekipan’ny minisiteran’ny Fahasalamana ka hita fa tsy nitombina velively ilay antso ary tsy nahitana 
hafahafa tao aminy. 

Tsy nijanona teo fa nitombo ny isan’ny fokontany nisehoan’ilay fanakorontanana. Nisy eto Antananarivo 
Atsimondrano sy Avaradrano fa mampitovy ny tsaho miely miseho any an-dakilasy avokoa ka mampisavoritaka 
mpianatra sy ny ray aman-dreny ary ny mpanabe. Tany Manjakandriana, tazan’ny mponina fa misy fiara 
olona manao fanamiana mpitandro filaminana sy manao aron’akanjo fotsy toy ny mpitsabo mihitsy 
eran’ny tanàna. Betsaka ny fahasimbana hita teny anivon’ny sekoly noho ny fisavoritahan’ny ray 
maika hamonjy ny zanany any an-tsekoly. Simba mihitsy ny vavahady ho an’ny EPP Ambatomaro, Anosibe, 
CEG 64ha sy Antanimbarinandriana, omaly. 

“Ny ankamaroan’ny antso azo ao amin’ny laharana maitso 910 mivoy io resaka vaksin’ny pesta atao 
an-dakilasy io avokoa”, hoy ny tomponandraikitry ny seraseran’ny minisiteran’ny Fahasalamana, 
Amin’ny antso 1 000 voaray isan’andro, ny 50% manontany torohevitra momba ny pesta, ny 50% ambiny, 
momba ilay vaksiny tao anatin’ny telo andro izao. Saika resaky ny rehetra ity tsaho ity teny an-dalamabe, 
fitateram-bahoaka, amin’ny tambajotra serasera maro… 



Nirodorodo naka ny zanany ny ray aman-dreny 

Nisy fiantraikany tamin’ny fianarana ny tsaho, lasa nirohotra naka ny zanany tany an-dakilasy 
ray aman-dreny nefa tsy mbola ora firavana akory. “EPP maromaro ato anatin’ny Cisco Antananarivo 
no nitrangan’izay, vokany, nikatona ny sekoly fa lasa nody avokoa ny mpianatra”, hoy ny talen’ny 
ao amin’ny minisiteran’ny Fanabeazam-pirenena, Tsitohara Serge, omaly. Manao antso amin’ny 
aman-dreny sy ny mpanabe ny tomponandraikitry ny minisitera mba tsy hihaino ny tsaho. Ny komity 
ny fahasalamana sy ny toeram-panokanana ihany ny toromarika avy amin’ny minisiteran’ny Fanabeazana 
ny fisorohana ny pesta any an-dakilasy. Tokony manatona ny mpitandro filaminana akaiky raha mahita 
mitonona ho mpanao vaksiny izany, hoy ny fanazavan’ny tale ihany.. Efa nanao fanambarana mitovitovy 
ny minisiteran’ny Fahasalamana, ny minisiteran’ny Fanabeazana ary ny zandarmariam-pirenena. 



Les commentaires sont fermées. 

