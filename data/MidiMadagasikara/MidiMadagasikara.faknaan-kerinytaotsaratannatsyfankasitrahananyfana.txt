FAKÀNA AN-KERINY TAO TSARATANÀNA : TSY FANKASITRAHANA NY FANAOVANAN-DÀLANA ANY AN-TOERANA NY ANTONY – MIDI MADAGASIKARA

Fantatra hatreto ny antony mampirongatra izay tsy izy ny asan-dahalo ; izay niova ho fakana an-keriny 
ho ato, any amin’iny distrikan’i Tsaratanàna iny. Araka ny voalazan’ny solom-bavambahoaka voafidy 
an-toerana, Atoa Ratefiarivony Jaona dia tsotra ihany ny anton’izay : ny fangatahany hanao ny 
RN33a, izay mampitohy ny kaominina Andriamena, Tsaratanàna ary mipaka hatraty Ambondromamy 
izay nomarihany fa efa maty tanteraka nandritra ny 50 taona teo ho eo izay. Tao anatin’izay dia lasa 
fieren’ny dahalo ny tanana handalovan’ity lalana mirefy eo amin’ny 180 km, hamboarina ity, hany 
manohintohina sy manamora ny fisamborana azy ireo ny fisiany, hoy izy. Na dia teo aza izany, dia 
ny antso ireo mpiray antoka, izay ao anatiny ny orinasa Kraoma. Natomboka ny 17 mey lasa teo ny asa, 
voatery naato indray izany, noho ny fisian’ilay trangana fangalana an-keriny ireo mpiasa efa-dahy 
mpanamboatra làlana. 

Raha ny filazan’ity olom-boafidy, izay nitafa tamin’ny mpanao gazety omaly tetsy Tsimbazaza 
dia izy mihitsy no saika hokasain’ireo olon-dratsy nalaina an-keriny, saingy hoe tsy tratra tany 
izy tamin’io fotoana io. Ny antony, dia « noho izaho miezaka miady amin’ny tsy fandriampahalemana 
an-toerana ary nangataka ny hanamboarana io làlana io. Miaina anaty tebiteby tanteraka mantsy 
mponina any, indrindra fa ireo any ambanivohitra. Saika hianjadian’izany avokoa ny ankolafin’olona 
: ny mpiompy, ny mpandraharaha, ny mpiasam-panjakana, ny mpiasa amin’ny orinasa, eny fa na hatramin’ireo 
sy olom-boafidy aza ». hoy izy. « Noho izany adidiko ny mitady hevitra, hiadiana amin’ity trangana 
fandriampahalemana ity, ary tsy matahotra aho na dia eo aza izany fampitahorana ahy, satria tanindrazako 
» hoy hatrany ity « déput » namarana ny teniny. 




















