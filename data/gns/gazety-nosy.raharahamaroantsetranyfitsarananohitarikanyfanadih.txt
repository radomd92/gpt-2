RAHARAHA MAROANTSETRA : NY FITSARANA NO HITARIKA NY FANADIHADIANA

Raha tamin’ny sabotsy no nitrangan’ny sakoroka tao Maroantsetra, dia omaly alatsiainy vao namoaka 
ofisialy ny avy amin’ny ministeran’ny Filaminam-bahoaka sy ny pôlisim-pirenena. Raha ny fomba 
aloha dia hita ho haingana kokoa ny avy amin’ny Zandarimariam-pirenena noho ny pôlisim-pirenena, 
tsy amin’ity raharaha niseho tany Maroantsetra ity ihany fa na amina raharaha hafa. Efa miverina 
laoniny ankehitriny ny filaminana ao Maroantsetra, raha ny loharanom-baovao avy any an-toerana. 
nanamafy ny ministeran’ny Filaminam-bahoaka tao anatin’ny fanambarana nataony omaly fa tsy 
ekena mihitsy ny fandikan-dalàna na amin’ny endriny inona na avy amin’iza ka tsy maintsy raisina 
fepetra mifandraika amin’izany. Mazava ho azy fa tsy maintsy hisy ny fanenjehana ireo mpandika 
rehetra tamin’ity raharaha tao Maroantsetra ity ary hampiharina amin’izy ireo ny sazy. Raha ny 
nataon’ny ministeran’ny Filaminam-bahoaka ihany dia ny fitsarana no hitarika ny fanadihadiana 
mba tsy hisian’ny fitanilàna. Ho an’ireo pôlisy efa nafindra toerana moa dia efa misokatra ihany 
ny fanadihadiana anatiny sy ny fampiharana avy hatrany ny fitsi-pifehezan’ny pôlisim-pirenena 
ny “enquêtes internes et procédures de sanctions disciplinaires”. Heverina fa hivoaka ao anatin’ny 
fohy ihany ny valin’ny fanadihadiana momba ity raharaha tao Maroantsetra ity satria efa fantatra 
ny daroka nahazo azy izay nataon’ireo pôlisy nitazona azy no nahafaty ilay mpianatra notorian’ny 
ho nangala-bola. 

