TSY HITA NY SORITRARETINA FA MISOKO MANGINA: 23% NY TAHAN’NY ARETINA HÉPATITE ETO MADAGASIKARA | NEWSMADA

Par Taratra sur 29/07/2017 

“70%-n’ny tranga hepatite B mamely ny aty izay mpiseho betsaka eto Madagasikara tsy ahitana soritraretina 
ivelany nefa mitondra ny tsimokaretina ilay olona”, araka ny fanazavan’ny profesora Ramanampamonjy 
tomponandraikitry ny unité gastro-entérologie, HJRB. 30% kosa miseho amin’ny ngorongosy (ictère 
jaunisse) ary ny 0,1% efa tonga amin’ny homamiadan’ny aty mitarika amin’ny fahafatesana matetika. 

Fiarovana mahomby indrindra ny fanaovana vaksiny raha mbola tsy voan’ny aretina hepatite ny olona 
Misy ny vaksiny maimaimpoana atao ny zaza vao teraka rehetra isorohana ny aretina eny amin’ny CSB 
ny Nosy. Atao intelo ny vaksiny dia voaaro tanteraka ilay zaza. Ho an’ireo efa nahazo ny tsimokaretina 
misy ny fitsaboana atao mandritra ny taona maro amin’ny fihinanana fanafody isan’andro. Azo fantarina 
fitiliana ny ra na mitondra ny tsimokaretina heptatite B na tsia. Mifindra amin’ny alalan’ny ra, 
reny mitondra vohoka ary ny firaisana ara nofo ny tsimokaretina. 

Any ambanivohitra 30,5% ny tahan’ny hépatite B 

Eto amintsika, ho an’ny tanàn-dehibe, 5,4% ny tahan’ny olona mitondra ny tsimokaretina, any ambanivohitra, 
hatramin’ny 30,5% ny tratran’ny aretina hépatite B. Any amin’ny toerana lavitra, tsy mazoto mitondra 
zanany atao vaksiny ny olona ary mbola ampiasaina betsaka any amin’ny mpanety volon-dehilahy 
areza tokana ho an’ny mpihety rehetra. 

60 ka hatramin’ny 90%-n’ny tranga hépatite B sitrana amin’izao, 10 ka hatramin’ny 20% lasa manao 
mitarazoka mety hihafara amin’ny fahasimban’ny aty tanteraka mitranga amin’ny homamiadana 
an’ny 2 ka hatramin’ny 5%. Ho an’ny olona voan’ny aretina, ilaina ny miala sasatra tanteraka ary 
ny fanafody rehetra. Tsy azo atao mihitsy ny mihinana paracétamol, hoy ny fanazavana. 

Ho an’ny hépatite mitarazoka, misy ny fanafody roa eto amintsika fa manodidina ny 50 000 Ar ny vidiny 
an’ny marary iray ary maharitra aman-taonany ny fitsaboana. 

Vonjy A. 

Nahena ny vidin’ny vaksiny fiarovana 

Nanambara ny sampandraharahan’ny Firenena mikambana momba ny fahasalamana (OMS) fa olana ho 
fahasalamam-bahoaka eto Madagasikara ny aretina hépatite B satria 30,5% ny taha any ambanivohitra. 
ny volana aogositra sy septambra izao, misy ny hetsika fampidinana ny vidin’ny vaksiny telo tsy 
atao hiarovana amin’ny tsimokaretina. Afaka manatona ny hopitaly, farmasia ireo rehetra hanao 
vaksiny. 

Maneran-tany, 400 tapitrisa ny olona mitondra ny tsimokaretina ary ny 95% amin’izy ireo tsy mahalala 
ny toe-pahasalamany ary mamindra amin’ny hafa. 6 ka hatramin’ny 1 tapitrisa isan-taona ny tranga 
voatily. Hametraka sampandraharaha iray vaovao ny minisiteran’ny Fahasalamam-bahoaka hisahana 
ady amin’ny aretina hépatite satria tafiditra ao amin’ny firenena manana taha ambony isika eto 
hoy ny tale jeneralin’ny minisitera, Andriamboavonjy Adrien. Nomarihina teny amin’ny HJRA, 
ny andro maneran-tany iadiana amin’ny hepatite vokatry ny virus. 

Les commentaires sont fermées. 

