ANJOZOROBE : MIARAMILAN’NY DAS MATY VOATIFITRA – MIDI MADAGASIKARA

Miaramila iray kilasy voalohany avy ao amin’ny DAS no fantatra fa maty voatifitry ny jiolahy tany 
faritra Anjozorobe ny faha-2 aprily lasa teo. Ankoatra io mpitandro filaminana io, olona iray 
no voalaza fa maty tao anatin’ny fifanandrinana nisy. Tany amin’ny fokontany Andranonahoatra 
Ambongamarina, any Anjozorobe, no niseho ity tranga ity. Io andro voalaza etsy ambony no, nisy 
enina niala ny tananany handeha hividy entana. Rehefa teny an-dalana anefa, nisy jiolahy nanakana 
ireo. Tafatsoka ihany anefa ireo mpiantsena ary nampandre avy hatrany ny miaramila miasa any an-toerana 
ao Ankazongoaika. Natao ny fikarohana ireo mpanakan-dalana. Ny vaovao no nahafantarana fa nifanehatra 
amin’ny toerana Andranomaitso ny roa tonta. Raikitra ny fifampitifirana ka tamin’izany no nahalavo 
miaramila sy ilay olon-tsotra iray. Tsy nijanona teo ny raharaha fa mbola manao ny fikarohana ireo 
mpanakan-dalana ny miaramila amin’izao fotoana izao ary niantso ny namany avy amin’ny faritra 
hanome tanana azy ireo. 




















