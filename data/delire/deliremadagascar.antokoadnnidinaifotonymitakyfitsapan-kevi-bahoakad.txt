ANTOKO ADN: NIDINA IFOTONY MITAKY FITSAPAN-KEVI-BAHOAKA | DÉLIREMADAGASCAR



Samy tsy tafandry mandry amin’ny toe-draharaham-pirenena ankehitriny ireo izay mihevitra fa 
adidy aman’andraikitra sy mitsinjo ny hoavin’ity firenena ity. Tsy an’ireo mihetsika ankehitriny 
i Madagasikara fa ny hevitra tera-bary, ho an’ny tombontsoa iombonana. 

« Fitsapan-kevi-bahoaka eny ifotony (isam-pokontany) no takian’ny zava-misy ara-politika 
satria mila averina any amin’ny tompony ny fahefana mba hanolorany izay heveriny ho vahaolana 
amin’ny fanarenana ny firenena, ary vonona hitondra ny anjara biriky amin’izany izahay». Io no 
nambaran’Atoa Razafindravahy Edgard mpitarika ny antoko ADN (Antoka sy Dinan’ny Nosy), teny 
Atsimondrano. 

Nambarany tamin’izany fa « tsy hitondra vahaolana maharitra, ka hiantoka ny amin’ny tsy fiverenan’ny 
politika eto Madagasikara intsony ny zotra fitadiavana marimaritra iraisana na fifanarahana 
amin’ireo mpifanandrina politika nihavian’izao savorovoro sy fikorontan’ny fiainam-bahoaka 
eto amin’ny firenena izao ». Nohamafisiny fa « tsy raharaha vitan’ireo mpifanandrina politika 
sy ny mpomba azy ireo irery intsony ny fametrahana ny lamina politika hahasoa ny Tanindrazana ». 

Ny fitsapan-kevi-bahoaka eny ifotony io, hoy izy, no hisantatra ny Fanorenana Politika eto Madagasikara, 
fifidianana tsy maintsy hokarakarain’izay rafitra tsy mitanila, mialohan’ny fanatanterahana 
fifidianana hafa izany”. 

Efa nitety faritra maro teto Madagasikara ity filoha mpitarika ny AND ity ka nahatsapany fa reha 
ho toy ny tompon-draharaha amin’ny faritra misy azy avy ny mponina isam-paritra dia tsy hahatsiaro 
ho voahilika intsony ka handray anjara mavitrika amin’ny fampandrosoana. Izay no hitakiana fitsapan-kevi-bahoaka 
hampitony maharitra ny firenena, satria azo antoka ny tsy hampiraviravy tànana azy sy tsy ho tongom-baton’ny 
politika izay efa fantatra ny zava-bitany teto intsony. Harena ny fahasamihafana. Hery mampivoatra 
izany fa tsy fahalemena sanatria ! 

Nanangona : Gérard RAKOTONIRINA 



Votre adresse de messagerie ne sera pas publiée. Les champs obligatoires sont indiqués avec * 











JavaScript est actuellement désactivé. Afin de pouvoir poster un commentaire, s'il vous plaît 
que les Cookies et JavaScript sont activés puis rechargez la page. Cliquez ici pour savoir comment 
JavaScript dans votre navigateur. 

© De-lire Madagascar by olondia corporation 

