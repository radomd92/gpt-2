FIFIDIANANA KAOMINALY :: MAMPISEHO FAHAMAILOANA AMIN’NY METY HO HALA-BATO NY TIM • AORAHA

Efa miomankomana hiatrika ny fifidianana ben’ny tanàna sy mpanolotsaina ny tanàna, hatao amin’ny 
novambra, sahady ny antoko Tiako i Madagasikara (Tim). Nosantarina tamin’ny faran’ny herinandro 
teo tetsy amin’ny foibe fihaonan’ny Tim, tetsy Bel’air, ny fikaonan-doha niarahan’ireo delegeana 
maromaro niara-dia tamin’ny Tim, nandritra ny fifidianana telo nifanesy teto amin’ny firenena. 
mpisehatra avy ao amin’ny Boriborintany I, nahitana fokontany efatra nisolo tena (Ambatovinaky, 
Ambohitsirohitra, Ambohijatovo) no nifanakalo hevitra tamin’io andiany voalohany io. Razafimanantsoa 
solombavambahoaka Tim voafidy tao amin’ny Boriborintany I, no nitarika ny fivoriana ka ankoatra 
hafatra samihafa nomeny dia tamin’io fotoana io koa no nanararaotra nisaotra sy nankasitraka 
asa vitan’ireo mpanara-maso niara-niasa tamin’ny antoko misy azy izy. Nanao tatitra ny asa ataon’ireo 
Tim miaraka miasa aminy eny anivon’ny Antenimieram-pirenena koa ity farany. 

Nolazainy fa « mila mailo hatrany ny mpanara-maso tsirairay, indrindra ireo delegeana biraom-pifidianana 
hisorohana ny tetika fangalaram-bato mety hitranga ». Nohamafisiny koa fa « hotohizana ireo asa 
mivantana any amin’ny vahoaka ary hatsaraina ny lafiny serasera sy fizaràm-baovao misy eo amin’ny 
Tim sy ireo mpiara-mikatroka eny anivon’ny fokontany, mba hialana amin’ireo tsaho isan-karazany 
mety hahatonga fikorontanana sy fisaraham-bazana ». Fantatra fa mbola hisesy ny fampivoriana 
solontena hafa any amin’ireo fokontany sasany. Tsy mbola nahenoam-baovao kosa hatreto ny anaran’izay 
kandidà Tim amin’ny fifidianana kaominaly. 











Enregistrer mon nom, mon e-mail et mon site web dans le navigateur pour mon prochain commentaire. 



