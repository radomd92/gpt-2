TOLIARA :  ZAZALAHY NANGALA-BOLA, SAIKA NOTAPAHIN-DRAINY NY TANANY – MIDI MADAGASIKARA

Fainga tanana sady manala baraka amin’ny tany ama-monina, hoy ny rainy tezitra tamin’ity zazalahy 
valo taona monja nangala-bola tao an-trano, omaly naraina. Raha ny fanazavana azo, matetika ity 
ity no mangalatra izay hitany eny rehetra eny, na vola io na zavatra hafa. Tsy vitan’ny ao an-trano 
izy no manao izao toetra mamoehatra izao fa hatrany ivelany. Tamin’ity indray mitoraka ity dia 
nahatsindry fo intsony ny rainy noho ny toetra ratsiny, ka naka antsy ary saika hanapaka ny tanany 
Raha tsy nalaky tonga ny reniny dia zava-doza no nitranga tao amin’ity tokantrano iray ao amin’ny 
Tsimenatse Toliara ity. 

Talohan’izao, raha ny fanazavana azo hatrany, dia efa nodorana ny tanan’ity zazalahy ity nefa 
nahafay azy izany. Hatramin’ny fitaovam-pianarana sy ny « gouter »-n’ny ankizy any an-dakilasy 
amboariny nanjifa avokoa. Vokatr’izany, bedy foana izy any an-tsekoly ka tsy nazoto nianatra 
fa nivagabao eran’ny tanàna. Ny ray aman-dreniny koa alina foana vao tonga ao an-trano noho ny asa 
sy ny fitadiavana. « Zanaka tiana tokoa tsy itsitsiana rotsan-kazo », hoy ny Ntaolo tompon’ny fahendrena. 



