TRANGA TANY ANTSIRABE :: AFON-DABOZIA NANDORO TRANO NAHAFATY ZAZA IRAY • AORAHA

Zaza iray vao 4 taona monja no namoy ny ainy vokatry ny firehetan’ny trano fonenan’izy ireo, ao Ambohimanambola 
ny alin’ny alatsinainy lasa teo tokony ho tamin’ny valo ora. Trano vita amin’ny feta sy mitafo bozaka 
nisy ity fianakaviana niandohan’ny afo ity. Araka ny filazan’ny loharanom-baovao dia afon-dabozia 
ka nampirehitra ny latabatra nipetrahany no niandohan’ny afo. 

Samy efa renoky ny torimaso avokoa ny tao amin’ilay trano, ka ny afo efa nahazo ny tafo vao taitra 
ireo. Niantso vonjy avy hatrany saingy efa niredareda be ny afo, ka dia niitatra tamin’ilay trano 
teo akakiny indray. Niezaka nanao izay ho afany tamin’ny vonjy voina ireo mpiara-monina saingy 
ny tsy fisian’ny rano sy ny andro nandrivotra dia tsy avotra ilay zaza, izay efa ora iray sy sasany 
firehetana vao tafavoaka. May tsy nisy azo noraisina ihany koa ny entana tao amin’io trano nirehitra 
io. Naratra avokoa izy telo mianaka fianakavian’ilay zaza namoy ny ainy. 

Olana goavana atrehan’ny tanànan’Antsirabe efa an-taonany maro ny tsy fananan’ity tanàn-dehibe 
sampana mpamonjy voina, ka voatery miaina amin’ny fampiasana vovoka sy ny akora misy eny an-toerana 
hatrany ny mponina rehefa misy fahavoazana toy io niseho, ny alin’ny alatsinainy teo io. 









Enregistrer mon nom, mon e-mail et mon site web dans le navigateur pour mon prochain commentaire. 



