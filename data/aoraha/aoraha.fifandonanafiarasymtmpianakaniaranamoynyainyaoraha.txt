FIFANDONANA FIARA SY MÔTÔ :: MPIANAKA NIARA NAMOY NY AINY • AORAHA

Maty vokatry ny dona sy ratra nahazo azy ireo ny raim-pianakavina iray sy ny zanany lahimatoa raha 
miady amin’ny fahafatesana kosa ny zaza iray hafa, zandrin’io namoy ny ainy io. 

Vokatry ny fahatairana sy ny tsy fahazakana ny fahoriana nihatra tampoka dia mbola tsaboina ao 
hôpitaly ihany koa ny renim-pianakaviana ao amin’ity ankohonana niharam-boina, tamin’ny alahady 
teo, tao Andranonahoatra, tany Antsirabe ity. 

Raha ny fantatra dia fianakaviana avy any Ambohibary, distrikan’Antsirabe II izy ireo saingy 
ravinahitra ka miasa amina orinasa afaka haba iray ao Ambohimena. Nisy dia niarahan’izy telo lahy 
ireo tany Vinaninkarena, tamin’ ny alahady, ka teny an-dalana hamonjy fodiana izy ireo no io niharam-boina 
tokony ho tamin’ny 12 ora sy sasany, vokatry ny fifandonana môtô sy fiara. 

Môtô “scooter” no fitaovana nampiasain’ilay raim-pianakaviana, niarahany tamin’ireo roa lahy 
Tao Andranonahoatra no nifanena tampoka tamina fiara marika Hyundai avy any avaratra, izay voalaza 
niala lavaka ka nahazo ny ampahan-dalana an-kavia nisy azy telo mianaka, ny môtôn’izy ireo. 

Nisosa tamin’ny arabe ilay môtô ka ankoatra ilay raim-pianakaviana sy ny zanany iray, izay samy 
mafy vokatry ny dona sy ny fikorisana tamin’ny arabe, dia tafatsofoka tao ambanin’ny kodiaran’ilay 
ny zaza iray. Tapatapaka vokatr’io ny tongotra aman-tanany. Araka ny filazan’ny mpitsabo izay 
an-tanana azy ireo dia io fahavoazana io no nitarika ny fahafatesan’itsy zazalahy itsy. Ora vitsy 
naha-tongavany tao amin’ny efitrano fameloman’aina no namoy ny ainy ihany koa ny raim-pianakaviana. 

Teo am-pandrenesana an’ity lozam-pifamoivoizana nihatra tamin’ny vady aman-janany ity no nitambotsotra 
ka tsy nahatsiaro tena ihany koa ilay renim-pianakaviana. Mbola tsaboina ao amin’ny hôpitaly 
amin’ny zanany iray izy. 

Ankoatra ny tsy fitandreman’ ireo mpampiasa lalana dia isan’ny miteraka lozam-pifamoivoizana 
Antsirabe sy ny manodidina ny faharatsian’ny lalana izay sady feno lavadavaka no mbola feno fako ihany koa ny ampahany sasany. 









Enregistrer mon nom, mon e-mail et mon site web dans le navigateur pour mon prochain commentaire. 



