RATSIRAHONANA NORBERT LALA : MIKOTRIKA KORONTANA SATRIA TSY NAHAZO TOERANA

Accueil > Gazetin'ny nosy > Ratsirahonana Norbert Lala : Mikotrika korontana satria tsy nahazo 


Publié le 15 mars 2019 



Mazava ankehitriny fa tena tsy miraharaha afa-tsy ny hanakorontana ny firenena ingahy Norbert 
Ratsirahonana izay filohan’ny antoko AVI (Asa vita no ifampitsarana). Nieritreritra ny hahazo 
ao anatin’ny governemanta ny antoko AVI rehefa nanohana an’ingahy Andry Nirina Rajoelina. Nanambara 
ingahy Ratsirahonana Norbert Lala tamin’ireny fampielezan-kevitra ireny fa tsy afaka hanohana 
tsy ho lany izy. Ka matoa manohana an-dRajoelina hoy izy dia mazava fa tsy maintsy lany izy. 

Toa ny fanaon’ingahy Ratsirahonana hatramin’izay dia mitsambikimbikina amin’izay olona tsara 
eto Madagasikara izy sy ny antoko AVI izay tarihiny mba hahazoana toerana. Minisitra no tena tadiaviny 
ary izy tenany hatao mpanolotsaina manokan’ny filoham-pirenena. Raha tsy izany dia toerana manana 
lanjany amin’ny fanapahan-kevitra eto Madagasikara toa ny HCC sy praiminisitra. 

Tsy menatra ny mamadika palitao ingahy Ratsirahonana Norbert Lala rehefa mitady toerana. Tsy 
amin’ny Malagasy intsony ny fanonganam-panjakana nataony teto amin’ity Nosy ity nanomboka ny 
1996, ny taona 2001-2002, ny taona 2009. Tafiditra tao anatin’izany ingahy Ratsirahonana Norbert 
Mpivadibadika sy mpandainga ary mpanely tsaho koa. Niainana niaraka teto avokoa izany tamin’ny 
pôlitika nisy teto hatramin’izay. Niaraka tamin’ingahy Ratsiraka Didier dia novadihiny Ratsiraka 
aoriana kely. Niaraka tamin’i Zafy Albert dia naongany indray rehefa avy eo. Nataony toa izany 
ingahy Ravalomanana Marc, dia nilaozany niaraka tamin’ingahy Andry Nirina Rajoelina indray 
taona 2009-2013. Nitsambikina tany amin’i Hery Rajaonarimampianina indray ny taona 2013-2018. 
hitany fa tsy ho lany intsony ity olona ity dia nivadika haingana any amin’i Andry Nirina Rajoelina 
indray, ary mbola mieritreritra ny hanjakazaka ao Iavoloha sy Ambohitsorohitra ao. 

Fantatra ankehitriny fa mamory ireo sendika isan-karazany indray ingahy Norbert Lala Ratsirahonana 
isaka ny ministera. Gaga ireo olona hatoniny amin’izany hoe hitarika fikomiana hono satria tsy 
minisitra sy tsy lany ho tandapa intsony. 

Dia tsy mijanona mamory olona hafa koa hanery an’i Andry Rajoelina hanova haingana ny governemanta 
hampiditra ny olony ao anatin’izany. 

Ireo indray no resaka malaza amin’izao fotoana izao. Voalaza fa avy any Manakara no hanombohany 
hetsika amin’izany ka sendika any an-toerana no hampanaovany fitakiana voalohany. Dia ho hitarina 
Antananarivo izany. 

Raha toa ka ho tanteraka izany dia tsy mahagaga fa zavatra efa fanaon’ingahy Norbert Lala Ratsirahonana. 

Azo lazaina fa hamitaka an’ingahy Andry Nirina Rajoelina indray ity olona ity ary hampanaiky azy 
zavatra izay tiany hatao. Ho hitantsika ny tohiny. 



