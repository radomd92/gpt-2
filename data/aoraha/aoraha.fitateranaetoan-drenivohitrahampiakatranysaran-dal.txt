FITATERANA ETO AN-DRENIVOHITRA :: HAMPIAKATRA NY SARAN-DALANA HO 500 ARIARY NY FMA • AORAHA

Nitana ny teniny. Tsy maintsy hampiakatra ny saran-dalana ho 500 ariary ny Fitaterana Mendrika 
Antananarivo na ny FMA, amin’ny voalohan’ny volana aogositra ho avy izao. Kaoperativa miisa valo 
mivondrona ao anatin’ ity FMA ity, dia ny zotra faha-109, 143, 163, 165, 166, 172 sy ny 192 ary ny 194. 

Tsy nisy ny marimaritra iraisana teo amin’izy ireo sy ny solontenan’ny minisiteran’ ny Fitaterana 
ny fampidinihan’ny roa tonta, tamin’ny zoma lasa teo. Tsy naharesy lahatra ireo mpitatitra ny 
nataon’ny minisitera fa vonona hanome ny vola fanampiana ho an’ny mpitatitra izy ireo, izay hivoaka 
amin’ity herinandro ity. Nolavin’ny mpitatitra ny fangatahan’ny minisitera ny fanemorana io 
io. Miankina amin’ny zotra tsirairay kosa ny mety hisian’ny tapa-dalana na tsia. 

Nilaza ireo mpitatitra mpikambana ao amin’ny UCTU fa hitazona ny saran-dalana ho 400 ariary. Mitaky 
fandraisana andraikitry ny fanjakana amin’ny fandoavana ny fanampiana, izay tsy mbola noraisiny 
efa nampanantenaina kosa anefa izy ireo. “Efa an-dalana ny famoahana ny vola mitentina dimy miliara 
handoavana ny fanampiana ho an’ny volana novambra sy desambra 2017”, raha ny fanambaran’ny avy 
anivon’ny minisitera. 

Amin’ny fiandohan’ny volana aogositra no fantatra na hiakatra ny vidin’ny solika na tsia. Raha 
amin’ny tsena iraisam-pirenena dia efa nidina ho 69,02 dôlara ny vidin’ny barila ny solika iray 
. Andrasana ny akon’izany eto amintsika satria maro ireo fampiakarana tsy nampiharina tamin’ity 
ity, izay tsy maintsy alaina amin’ny vidin’ny solika manaraka. 









Enregistrer mon nom, mon e-mail et mon site web dans le navigateur pour mon prochain commentaire. 



