SAMBAVA : VALO LAHY MPANAO FANAFIHANA TRATRA NIARAKA TAMIN’NY BALANA “KALACH” 60 ISA – MIDI MADAGASIKARA

Saika isan’nandro tato ho ato dia andrenesam-baovao mahakasika asan-jiolahy fanafihana mitam-piadiana, 
lavanila arahina vono olona, asan-dahalo, vaky trano, fandrobana mitam-basy, fanendahana sy 
sns, foana ao Sambava sy amin’ireo distrika mandrafitra ny Faritra Sava. Afak’omaly tolakandro, 
mpanao fanafihana mitam-basy sady mpampihorohoro amin’iny faritra iny no voasambotry ny Zandary 
tamin’ny balana “kalach” 60 isa sy basy poleta vita gasy ary antsy. Raha ny loharanom-baovao marim-pototra 
dia miparitaka tokoa amin’izao ny basy sy bala, ka matetika lasibatr’ ireo jiolahy mpanao fanafihana 
ny mpamboly lavanila, na ireo olona tsy manan-tsiny mitahiry volabe an-trano, hatramin’ny mpivaro-mandeha 
tsena. Raha araka ny tati-baovao samihafa voaray, dia leom-boan’anana amin’ny firongatry ny 
ratsy toa tsy misy fanafana intsony ny mponina efa lanaky ny fahantrana mamoy havana tsy fidiny 
very fananana toa tsy misy mpiaro intsony any an-toerana, ka izay mpangalatra na jiolahy tratra 
manefa avokoa, toy ity tovolahy iray mbola erotrerony tra-tehaka namaky trano, naratra mafy rovitra 
ankavanana sy voakapan’ny antsy teo amin’ny tarehiny ankavia saika matin’ny fitsaram-bahoaka, 
alarobia teo, tao Besokapa Sambava. 




















