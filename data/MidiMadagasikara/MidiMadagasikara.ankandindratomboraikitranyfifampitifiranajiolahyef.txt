ANKANDINDRATOMBO – RAIKITRA NY FIFAMPITIFIRANA : JIOLAHY EFATRA LAVON’NY POLISY – MIDI MADAGASIKARA

Nirefodrefotra ny basy omaly ka nampisahotaka an’i Mandroseza sy Ankandindratombo. Ny anton’izany 
ny fisian’ny fifampitifirana teo anivon’ny jiolahy sy ny mpitandro ny filaminana, ny pôlisy eo 
Brigade Criminelle ao anivon’ny sakelika fahefatra (BC4). Efa niainga tany atsinanan’i Mandroseza 
nifanenjika izy ireo ary teo Ankandindrantombo no voatifitra ireo efa-dahy. Nirefodrefotra 
ny basy mandra-pahatongan’ny tamin’ny roa ora latsaka. Teo imason’ny mpandeha an-tongotra sy 
mponina eny an-toerana avokoa no nisehoan’izany rehetra izany. Lavo ny efa-dahy ary tafatsoaka 
ny roa tamin’ireo jiolahy. Mpanao fanafihana, mpanao kidnapping, saika hikendry sinoa mpividy 
saika hanafika mpivaro-kena. Nandeha avokoa ny tombana teo an-toerana. Samy mipetraka eo amin’ny 
ilay toerana avokoa mantsy ireo. Ny pôlisy no nanamarina fa jiolahy efa nanao fanafihana maro teto 
i Saïd, Joro, Gue, Andry sy ny namany hafa. Isan’izany ny fandrobana grossiste tetsy 67 ha sy ny fanafihana 
teny Analamahintsy. Efa nanomboka ny talata teo izy ireo no narahi-maso ary tena nitombina tokoa 
ahiahin’ny pôlisy nanomboka tetsy Mandroseza. Basy kalachnikov sy PA no teny amin’ireo olon-dratsy, 
araka ny fanamarihana hatrany. Ankoatra izany dia mbola nahitàna antsy lava sy fitaovana famakiana 
toa ny baramina ihany koa teny amin’izy ireo. Nandeha ihany koa ny feo omaly fa nisy pôlisy iray voatifitra 
ny savorovoro. Toe-javatra izay nolavin’ny pôlisy. Mbola mandeha ny fikarohana ireo roa tafaporitsaka 
omaly. Avy aiza ihany no hahitàn’ireo olon-dratsy PA sy Kalachnikov? Raha tsy mazava ny paika entina 
amin’ny fihanaky ny fitaovam-piadiana, inoana fa tsy ho tapitra mihitsy ny asan-jiolahy eto an-drenivohitra. 
ny marina mantsy dia efa mitovy ny herin’ny mpitandro ny filaminana sy ny jiolahy raha amin’ny fitaovam-piadiana 
Ny fahaizana sisa no tsy mitovy… 



