HETSIKA FAHALEMANA : DAHALO AN-JATONY NO MATY VOATIFITRA – MIDI MADAGASIKARA

Roa volana sy tapany eo izay no nisian’ny hetsika Fahalemana, tany amin’iny tapany Avaratra sy 
Nosy iny, nataon’ireo miaramilan’ny Tafika Malagasy. Tao anatin’izay fotoana maromaro izay, 
ny fampitam-baovao azonay, dia nahatratra an-jatony maro ireo dahalo maty voatifitra, roapolo 
any ho any kosa ny naratra ary tafakatra 60 mahery tany ho any ireo azo sambo-belona, ka natolotra 
mpanao famotorana. Taty amin’ireo miaramila mpampandry tany kosa, sivy ireo mpitandro filaminana 
teny an-tanim-piadiana, ka anisan’izany ny manamboninahitra iray avy ao amin’ny zadnary. 18 
no isan’ireo naratra, niantefan’ny balan’ireo malaso. Tao anatin’izany rehetra izany, dia basim-borona 
lasatsaka no azo teny am-pelan-tanan’ireo malaso, niampy poleta iray sy bala maromaro, miaraka 
ody gasy. 

Hatreto tokoa dia azo lazaina fa nahaomby ity hetsika indray mitoraka natao hampandry fahalemana 
any amin’ireo toerana mafana amin’ny asan-dahalo ity, raha ny hita tany amin’ireo faritra sasantsany 
Efa manomboka miverina amin’ny fiainany andavanandro ireo mponina, raha tsy hilaza fotsiny, 
tsy ny amin’iny faritra Ankazoabo, Iakora sy tapany Atsimon’ny Nosy iny. « Saika isan’andro no 
feom-basy sy fanafihana taty aminay. Ary raha ny anay manokana dia omby 30 no lasan’izy ireo. Zanako 
izay aza, naratra voan’ny balan’ireo malaso. Efa nitsoaka nandao ny tanana mihitsy aza. Fa amin’izao 
dia izao hitanareo izao » hoy ny renim-pianakaviana iray tao Ankazoabo, somokotra nanivana vary 
tsy ampy tapa-gony akory teo an-tokotaniny. Fa torak’izany ihany koa ny tapany Avaratra, aty amin’ny 
Ankazobe sy Kiangara iny. 

Ny tsy azo lavina anefa, mbola hita taratra eny amin’ny endrik’ireo mponina ny tahotra. Tahotry 
mety ho valifatin’ny dahalo aorian’ity hetsika ity. « Mety mipetrapetraka sy mandositra ireo 
amin’izao fisian’ny miaramila izao, fa tsy maintsy hiverina izy ireo, raha vao hitan’izy ireo 
lasa izy ireo » hoy ny raim-pianakaviana iray tao Kiangara. Amin’izay lafiny izay, ekena fa mety 
iray nahomby ity hetsika fahalemana ity, saingy amin’ireo mponina sy ny mpanara-baovao dia mbola 
ampy izany, raha izay famerenanana ny fandriampahalemana izay no tena tanjona. Tokony hisy hetsika 
ataon’ny mpitandro filaminana, ampy hitokisan’ireo mponina ka ahafahany mamokatra ara-dalàna. 

Na izany na tsy izany aloha, tsy tokony hijanona amin’ny fanenjehana ireo dahalo anaty akata izay 
mantsy no tokony hatao. Fa eo ihany koa ny fanenjahana ireo lohadohan’ny mpisorona amin’ity resaka 
ity, na ireo dahalo ambony latabatra, izay toa miafinafina ao ambadiky ny fahefana eo am-pelan-tanany, 
olom-boafidy io na tompon’andraiki-panjakana. 




















