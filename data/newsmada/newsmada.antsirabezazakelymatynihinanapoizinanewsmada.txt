ANTSIRABE : ZAZAKELY MATY NIHINANA POIZINA | NEWSMADA

Par Taratra sur 09/01/2016 

Zazakely telo taona sy tapany tao amin’ny fianakaviana iray maty vokatry ny fihinanana poizina 
nahy tao Ambohidava, distrikan’Antsirabe I ny alakamisy lasa teo. Olona roa hafa koa mbola tsaboina 
amin’ny Hopitaly Atsimo Antsirabe amin’izao fotoana izao vokatr’io fanapoizinana ara-tsakafo 
nahy io. 

Fantatra fa mpitsimpona tavoahangy plastika sy fatim-by eny amin’ireny fanariam-pako ireny 
antom-piveloman’ity fianakaviana ity, ka ny alakamisy maraina io no nahitan’ilay renim-pianakaviana 
fahavoazana izao, vovo-javatra fotsifotsy teny amin’ny fanariam-pako fandehanana tao Ambohidava 
fonenany ihany. Noheveriny ho vovo-tsira ilay izy ka nentiny nody. Norarahin-janany vavimatoa 
noheverina fa vovo-tsira ny vary nahandroina, kanjo raha vantany vao nihinana izy sy ny zandriny 
telo taona sy tapany ary ny raim-pianakaviana, nahatsiaro tena ho hafahafa tanteraka sy toa tsy 
aina. Ny vary nohanina anefa tsy nisy tsiron-tsira akory. 

Nomena ny kisoa avy hatrany ilay vary masaka rehetra teo, ary maty minitra vitsy taorin’izany ilay 
raha vantany vao nihinana azy. 

Ilay zazakely telo taona sy tapanay kosa, nandoa sy nivalana be noho ny aretin-kibo nahazo azy. 
izany koa ny nahazo ilay zanaka vavimatoa sy ilay raim-pianakaviana ary samy nentina haingana 
amin’ny Hopitaly Atsimo Antsirabe. 

Tapitra ny ain’ilay zazakely raha vao tonga teny an-toerana raha mbola tsaboina sy arahi-maso 
kosa ilay raim-pianakaviana sy ny zanany vavimatoa 14 taona. Tsy mbola fantatra mazava kosa ny 
ilay poizina hatreto. 



Les commentaires sont fermées. 

