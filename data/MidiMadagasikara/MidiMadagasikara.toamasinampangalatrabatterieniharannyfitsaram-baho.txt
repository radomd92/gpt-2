TOAMASINA : MPANGALATRA “BATTERIE” NIHARAN’NY FITSARAM-BAHOAKA, IRAY MATY – MIDI MADAGASIKARA

Amin’ireo firongatry ny vaky trano sy fanendahana ary sinto-mahery eto Toamasina izao, dia maro 
olona no efa tena romotra noho ny tsy filaminana mianjady aminy, izay lasa tsy mampatory alina sy 
ny ankamaroan’ny fianakaviana. Misy mihitsy ny fokontany lasa nanangana ny andrimasom-pokonolona 
fiambenana alina, na manaramana tanora an-tanàna miambina ny fokontany. 

Vokatr’izay hatezerana efa mihoapampana amin’ny olona izay, dia niharan’ny fitsaram-bahoaka 
hatrany ireto roa lahy tratran’ny fokonolona ambodiomby teo am-pangalarana “batterie”- na fiara 
an-tokotan’olona, ny alin’ny sabotsy nifoha ny alahady tokony tamin’ny 1 ora maraina, tao amin’ny 
Depot Analakininina. Naratra mafy izy roa lahy niharan’ny fitsaram-bahoaka ireto, ny mpitandro 
filaminana no nitondra azy teny amin’ny hopitaly, ary nahazo ny fitsaboana ihany, saingy tamin’ny 
maraina noho ny hamafin’ny ratrany dia maty ny iray. Mbola miady amin’ny fahafatesana kosa hatramin’ny 
ny vaovao ilay faharoa. Araka ny nambaran’izy io, izay mbola afaka niresaka tamin’ny mpanao gazety, 
ny fahatapahan’ny jiro tamin’io fotoana io no nampirisika azy roa lahy hangalatra ilay “batterie”. 

Nambaran’ireo fokonolona ao Depot Analakininina kosa, fa noho ny hakivian’izy ireo mahita ireo 
voasambotry ny mpitandro ny filaminana lasa miriorio miverina eny amin’ny fiaraha-monina andro 
aorian’ny fisamborana azy, efa misy tsy fahatokisana ny fitsarana ny olona, dia miroso amin’izao 
izao amin’ireo jiolahy tratra eny anivon’ny fokontany eny. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

