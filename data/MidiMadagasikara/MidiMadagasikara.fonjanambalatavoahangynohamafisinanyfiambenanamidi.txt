FONJAN’AMBALATAVOAHANGY : NOHAMAFISINA NY FIAMBENANA – MIDI MADAGASIKARA

Taorian’ny fitsoahana ny fonja, tamin’ny fihaniana tamboho nataon’ireo voafonja telo lahy izay 
iray maty voatifitra sy roa voasambotra, dia nisy ny fepetra noraisin’ny lehiben’ny fonjaben’i 
Ralay Christian, amin’ny fanamafisana ny fiambenana ny fonja sy ny fanazavana tamin’ireo voafonja 
lalàna misy mifehy ny fonja sy ny lalàna mifehy ireo voafonja tazonina sy harenina ao anatin’izany. 

Nambaran’Atoa Ralay Christian fa “tsy natao hamono voafonja ny mpandraharaha ny fonja, saingy 
kosa nampitondraina basy sy nofanina hikirakira basy ny mpandraharaha ny fonja, dia noho ny fiarovana 
fonja sy ny vahoaka”; izay nomarihany hatrany fa “tsy maintsy mampiasa ny basy eo am-pelan-tanany 
mpandraharaha ny fonja raha misy ny tsy fanajana lalàna”. Ny tahotra goavana ao anatin’ny fonja 
dia ny mety ho famindrana ireo nanao heloka be vava rehetra efa voatsara ho any Tsiafahy, izay raha 
angom-baovao dia mbola tsy misy eritreritra ny hanaovana izany. Saingy ireo roa lahy tratra nikasa 
efa nitsoaka ny fonja kosa no miandry ny fanapahan’ny fampanoavana sy ny zokiolon’ny mpitsara 
famotorana ny fanapahan-kevitra ny mety hamindrana azy ireo ho any Tsiafahy. Fantatra mantsy 
ingahy Prospere dia isany tena gaigy lahy tamin’ny fanafihana tao Fenerivo atsinanana sy faritra 
ny tenany izay mbola nahatrarana basy PA sy bala maromaro koa tamin’ny fahatrarana azy. Ingahy 
Baptiste kosa iray andro monja taorian’ny fahafahany fonja noho ny fampihenan-tsazy azony faran’ny 
teo, dia efa tratran’ny zandary niaraka tamin’ireo mpanakan-dàlana tamin’ny làlam-pirenena 
izay mbola nahitana basy PA vita gasy sy bala maromaro ihany koa. 

Mbola eo am-pelan-tanan’ny polisy misahana ny helokabevava izay misahana ny fakana am-bavany 
ireo izy roa lahy ireto hatramin’ny nanoratana ny vaovao. Ny angom-baovao no nahalalana, fa maro 
zavatra nolazain’izy roa lahy tamin’ny fakana am-bavany azy ireo, ho hita eo anefa izany amin’ny 
hiakaran’ny raharaha eo anivon’ny fampanoavana sy mpitsara mpanao famotorana… 




















