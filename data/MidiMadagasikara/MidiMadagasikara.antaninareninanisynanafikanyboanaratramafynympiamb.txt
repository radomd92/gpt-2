ANTANINARENINA : NISY NANAFIKA NY BOA, NARATRA MAFY NY MPIAMBINA – MIDI MADAGASIKARA

Nisahotaka Antaninarenina, indrindra ireo mpisakafo eo amin’ny manodidina “an-dRakala”, toerana 
ny mpivoaka alina loatra. Saika nahita mivantana ny fanafihana nataon’ny lehilahy maromaro ireo 
teo an-toerana. Tokony ho tamin’ny 11 ora alina, ny asabotsy teo, no nigadona tao amin’ny banky 
Antaninarenina ny jiolahy. Nandaka avy hatrany ny vavahady fidirana avy aty ambany rihana ary 
ny biraon’ny mpiambina. Nodarohan’ireo avy hatrany ny mpiambina telo tao an-toerana. Ny iray 
fantatra amin’ny anarana hoe Rivo Joseph no tena voa mafy ary mbola miady amin’ny fahafatesana 
rehefa nokapohina mafy tamin’ny fitaovam-piadiana ny lohany. Tamin’ny fotoana nandalovana 
mbola nifatotra ny tanany ary ary hita teo antsisin’ny arabe ny tenany; izay efa mihosin-drà sy 
mahatsiarotena intsony. Nahatsikaritra an’io ny olona ka nampandre ny mpitandro ny filaminana 
hatrany. Ireo pôlisy teo Ambohitsorohitra no tonga voalohany niaraka tamin’ny namany avy ao amin’ny 
boriborin-tany voalohany. Tsikaritra teny an-toerana koa ny UIR sy ny SAG; izay vetivety foana 
tonga ary nanao fisafoana. “Tsy fantatray ny isan’ireo jiolahy. Tsy hitanay ihany koa ny tena fandehan’ny 
satria izahay dia avy hatrany dia nodarohina ary nofatorana. Nahavita nitsoaka ihany izahay roalahy 
i Rivo Joseph no tavela teo, ka nanamparan’ireo olon-dratsy ny habibiany” raha araka ny fanazavan’i 
Parfait, 60 taona, mpiambina ihany koa ny BOA Antaninarenina. Tao amin’ilay efitrano misy ny fitoeram-bola 
“Guichet Automatique” na GAB no tena nokendren’ireo olon-dratsy. Raha ny tsikaritra teny an-toerana 
dia tsy voavahan’ireo izany. Omaly dia nomarihan’ny tompon’andraikitry ny pôlisy fa, tsy nisy 
inona na inona lasan’ireo olon-dratsy nandritra ny fanafihana. Tsy voavaha ilay efitrano ary 
voavaha aza dia sarotra amin’ireo mpanafika ny hibata ialy “coffre-fort”. Ny famahana azy moa 
dia efa naman’ny tsy azo eritreretina. Na izany aza anefa, mampametra-panontaniana ihany ny fomba 
ny toerana misy ilay fitoeram-bola. Manarak’izany, mahafantatra ny jiolahy fa tsy voavaha velively 
“coffre-fort” izany. Saingy mbola ninian’ireo natao ihany ny fanafihana. Mbola manaitra ny saina 
koa izany. Resaka fanafihana ihany dia fantatra koa fa nisy nanafika ny mpaka vola an’ny Airtel 
Ivato. Roalahy mitondra “scooter” ary mitam-basy no nanafika. Lasan’ireo hatramin’ilay môtô 
araka ny fanazavana azo. 



