MOROMBE : OMBY 150 ISA VOAROBAN’NY DAHALO NITONDRA KALACH SY MAS 36 – MIDI MADAGASIKARA

Nitrangana fanafihan-dahalo nahery vaika indray tany amin’ny distrikan’i Morombe, Faritra 
Andrefana, afak’omaly, tokony ho tamin’ny sivy ora alina, tao amin’ny fokontany Antsatramalandy, 
amin’ny Kaominina ambanivohitr’i Befandriana Avaratra, ka omby miisa 150 no lasan’ny dahalo 
nitam-basy. Voalaza fa nitondra Kalach sy Mas 36 ny sasany tamin’ireo olon-dratsy. Ny nanaitra 
tranga ity, ireo malaso indray omaly no niantso an-telefaonina ny tompon’omby, nilaza fa mila 
vola 5 tapitrisa Ariary, dia haverina tsy misy tomika ireo omby. Mbola nandrahona sy nanafatrafatra 
nanitrikitrika mafy ireo dahalo, fa tsy mila mpitandro filaminana sy mpanara-dia, raha tsy izany 
vonoin’izy ireo rangahy tompon’omby sy ny fianakaviany. Raha ny filazan’ny mponina any an-toerana 
tranga toy izao moa, dia dinan’ny tompony, izany hoe : robain’ny dahalo ny omby dia ny tompony ihany 
asain’ireo olon-dratsy mividy azy avy eo. Araka ny tati-baovao voaray, taloha tsy sahy niseho 
ireo mpangalatra omby, fa ankehitriny kosa tsy miafina intsony izy ireo, ary mirehareha fatratra 
manana olona ambony lava tanana miaro azy. Noho ny tahotra ny valifaty, tsy misy sahy mitory izay 
fa manaiky sy manaraka ambokony ny baiko sy toromarika lazain’ireo dahalo. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

