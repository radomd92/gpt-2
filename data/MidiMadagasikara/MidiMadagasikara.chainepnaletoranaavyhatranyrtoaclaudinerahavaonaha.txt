CHAINE PÉNALE : TORANA AVY HATRANY RTOA CLAUDINE, RAHA VAO NAHARE FA HADOBOKA AM-PONJA – MIDI MADAGASIKARA

Nilatsaka ny fanapahan-kevitr’ireo mpitsara mpanao famotorana tetsy amin’ny « Chaine pénale 
» 67ha, omaly, mahakasika ireo raharaha nahavoarohirohy an-dRtoa Claudine Razaimamonjy. Famonjàna 
eny Antanimora ! Torana avy hatrany tsy nahatsiaro tena ity mpanolotsaina manokanan’ny Filoha 
teo am-pandrenesana izany fanapahan-kevitr’ireo mpitsara izany. 

Tsara ambina dia tsara ambina tokoa ity toeram-pitsaràna manokana mahakasika ny resaka kolikoly, 
67ha ity omaly, nandritra ny fihainoana an-dRtoa Claudine. Raha tokony ho tamin’ny 11 ora sy sasany, 
fotoana nifanomezana nitondran’ireo olona avy ao amin’ny Bianco azy teny amin’ity toerana ity, 
tamin’ny 12 ora tany ho any vao nigadona teny an-toerana ny fiara nitondra azy, narahin’ireo fiarana 
filaminana marobe. Naharitra ora enina mahery teo ny nihainoana an’ity tompon’ny hôtely A&C ity 
an-toerana. Tamin’ny dimy ora sy sasany hariva teo no nanapa-kevitra ireo mpitsara ny hampiditra 
vonjimaika eny Antanimora mandra-piandry ny fotoam-pitsaràna. Tamin’io fotoana io ihany koa 
nitambotsotra ho azy teo am-pandrenesana izany Ramatoa Claudine. Iza tokoa moa no nanampo, ary 
fa ny tenany ! Teo anatrehan’izany dia nangataka ny mpisolo vava azy ny mba hitondràna azy maika 
amin’ny hôpitaly. Nisy ny fifampiresahana teo amin’ny Bianco sy ity farany. Antsasak’adiny taty 
mandra-piandry ireo mpitsabo sy ny fiara hitondràna azy, no niainga teny 67ha, ho any amin’ny hôpitaly 
Ramatoa, izay mbola tsy nahatsiaro tena. Manoloana ireo fihetsiketsehana, mitaky ny hamotsorana 
teny an-toerana sy ny fitandroana ny tsy hitaran’ny raharaha dia mpitandro filaminana marobe 
am-bava basy foana no miambina ity ramatoa iray ity. Hatramin’ny fotoana nanoratanay dia fantatra 
mbola nanaraka fitsaboana eny Ampefiloha Rtoa Claudine, izay efa nahatsiaro tena, araka ny angom-baovao 
Marihana fa vesatra efatra no anenjahana an’ity ramatoa mpandraharaha goavana ity. Ao anatin’izany 
resaka kolikoly, ny famotsiana sy ny fanodinkodinam-bola ary fanamparam-pahefana. 




















