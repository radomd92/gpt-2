MORONDAVA : ZANDARY IRAY LAVO, IRAY HAFA NARATRA MAFY – MIDI MADAGASIKARA

Misesy ny fahafatesan’ny mpitandro ny filaminana miasa any amin’ny faritra be dahalo. Zandary 
faharoa antsoina hoe Velolahidoara Kerjean Schnellermann, no namoy ny ainy nandritra ny fanarahan-dia 
niafara tamin’ny fifampitifirana. Zandary miasa ao Bel sur mer io namoy aina amperin’asa io. Nalefa 
ny fokonolona avy niharan’ny asan-dahalo izy sy ny namany telo hafa. Rehefa nandeha telopolo kilaometatra 
ilay tanàna nisehoan’ny halatra omby, dia nifanehatra tao anaty kizo ny roa tonta. Naratra mafy 
anatin’ny fifanjevoana ihany koa ny zandary kilasy voalohany antsoina hoe Razafimbolahangy 
Herbert, ankoatra ny fokonolona roa izay naratra mafy oty izany koa. Omaly dia fantatra fa namoy 
ainy ny iray tamin’ireo fokonolona naratra. Omaly ihany koa dia efa tonga tao Morondava ny razana 
nalaina tany amin’ny tany nahafatesany raha vao nilamindamina kely ny raharaha. Ady aman’aina 
ankehitriny no iainan’ny mpitandro ny filaminana any amin’ny faritra. Miova tanteraka ny zava-misy 
ireo dahalo izay tsy nampiasa afa-tsy lefona sy pilotra taloha dia efa samy manana kalachnikov 
farafaharatsiny basim-borona. Izy ireo anefa dia tsy latsaky ny dimampolo no manafika ary samy 
basy avokoa. Na miezaky manohitra aza ireo mpitandro ny filaminana miaraka amin’ny vahoaka, izay 
na dimy raha be indrindra ny isany, dia tonga matetika amin’ny famoizana aina toy izao. Takatry 
dahalo izany tsy fitovian-kery izany ka mahatonga azy ireo ho sahy mifanehatra tanteraka. 




















