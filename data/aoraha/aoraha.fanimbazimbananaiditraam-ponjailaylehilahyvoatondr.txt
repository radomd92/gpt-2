FANIMBAZIMBANA :: NAIDITRA AM-PONJA ILAY LEHILAHY VOATONDRO HO NANDORO ROVA • AORAHA

Natolotra ny Fampanoavana tany Arivonimamo, afak’omaly, ny lehilahy iray, manodidina ny 25 taona, 
fa tratra nandoro ny Rovan’Andriantsihianika, any Ambonga Imerintsiatosika. Naiditra am-ponja 
any Arivonimamo izy miandry ny fotoam-pitsarana. Mitohy kosa ny fanadihadiana ataon’ny mpitandro 
filaminana. 

Nanaitra sy nampikoropaka ny fokonolona tany Ambonga Imerintsiatosika ny fahitana afo niredareda 
amin’ny rovan’Andriantsihianika, tamin’ny zoma 10 aogositra lasa teo. May ny sainam-pirenena 
amin’ny rova. Mbola nahitana solitany niparitaka teo amin’ny manodidina. 

Lehilahy iray no voalaza fa tratra nanao ireo rehetra ireo. Nifampitaona ny fokonolona nisambotra 
ary efa niomana ny hikasi-tanana. Tonga ara-potoana ny mpitandro ny filaminana nisoroka ny fikasana 
fitsaram-bahoaka. «Nitondra môtô io lehilahy io. Nahitana Baiboly sy vola enina hetsy ariary 
aminy. Nitonona ho mpivavaka izy ary nilaza fa manompo sampy ny olona eo an-tanàna», hoy ny fitantaran’ny 
iray avy amin’ny fikambanana Zanakantitra misahana ny fikarakarana ny Rovan’ Andriantsihianika. 

Heno indray, afak’omaly tolakandro, fa may kila forehitra nisy nandoro ihany koa ny trano manara 
fasana mpanjaka ao amin’ity Rovan’Andriantsihianika ity. Eo an-dalam-panaovana ny fanadihadiana 
izany indray, ankehitriny, ny Zandarimaria any Imerintsiatosika. 









Enregistrer mon nom, mon e-mail et mon site web dans le navigateur pour mon prochain commentaire. 



