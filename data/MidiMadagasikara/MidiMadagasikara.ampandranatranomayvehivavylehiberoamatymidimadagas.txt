AMPANDRANA TRANO MAY : VEHIVAVY LEHIBE ROA MATY – MIDI MADAGASIKARA

71 taona sy 66 taona. Voafandriky ny afo tanteraka izy roa vavy ireto tao anatin’ny fahamaizana 
tamin’ny tranony, tetsy Ampandrana ny alarobia teo. Tsy tafavoaka intsony ka namoy ny ainy. 

Nitrangana hain-trano goavana tetsy Ampandrana Andrefana afak’omaly, tokony ho tamin’ny telo 
sy fahatelony tany ho any. Trano lehibe vita amin’ny biriky misy rihana roa no kila hotohoton’ny 
tanteraka, tao anatin’ny minitra vitsy monja. Hatreto dia tsy fantatra mazava izay antony nahatonga 
afo izany. Raha ny filazan’ireo manodidina nahita ny loza, dia toa hoe niainga avy tao ambony rihana 
setroka nijolofotra narahina lelafo nijoalajoala. Raha vao nanomboka fotsiny izay, dia raikitra 
akoralava sy ny antso vonjy. Niolomay nivoaka ny trano namonjy ny tenany sy izay entana azo nobataina 
olona rehetra tao an-trano sy tamin’ireo trano nifanolo-bodi-rindrina. Noho ny toetr’andro 
vetivety, dia niitatra tamin’ny trano manontolo ny afo. Nantsoina avy hatrany ny mpamonjy voina 
tsy ela ireo dia tonga teny an-toerana. Fiara lehibe efatra niaraka tamin’ny mpamonjy voina 18 
tonga teny nifehy ny loza. Fahefak’adiny aty aoriana no voafehy tanteraka ny afo, ary voaaro ireo 
manodidina. Tamin’izay kosa no fantatra, fa hoe nisy vehivavy anankiroa efa nahazo taona ihany 
tany amin’ilay efatra ambony niavian’ny afo. Tsy nisy natao intsony anefa ny amin’izy ireo, rehefa 
fotoana maromaro taty aoriana. Namoy ny ainy, kila forehitra niaraka tamin’ireo entana maro samihafa 
izy roa vavy ireto. Tonga teny an-toerana niezaka niaro ireo entan’ireo olona niharam-boina ihany 
moa ny mpitandro filaminana sady inoana fa mety efa nanokatra fanadihadiana mahakasika ity hain-trano 
fanta-piaviana ity. Naka ny razana teny an-toerana kosa ny tao amin’ny Bmh ary naterina teny amin’ny 
Hjra etsy Ampefiloha. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

