AMBARAVARANALA TSIROANOMANDIDY  : NOROBAIN’NY DAHALO NY CHARGEUR SY NY BALAN’NY ZANDARY | NEWSMADA

Par Taratra sur 02/04/2016 

Tratran’ny vela-pandriky ny dahalo indray ny zandary sy ny fokonolona, afakomaly tolakandro 
Ambaravaranala, kaominina ambanivohitr’i Fierenena Tsiroanomandidy. Nalain’ireo malaso 
ny chargeur sy ny balan’ireo zandary telo lahy nanara-dia… 



Zandary avy ao amin’ny poste avancé-n’i Mahatsinjo ireto nifanehatra tamin’ny dahalo ireto, 
ny fampitam-baovao avy any an-toerana. Niharan’ny herisetran’ireo malaso ireto zandary ireto, 
tsy afa-nanoatra nandritra ny fanarahan-dia ireo dahalo taorian’ny fanafihana izay namoizana 
miisa fito tany an-toerana. Noroahin’ireo dahalo nalefa nody ireo zandary rehefa azony ny bala 
amin’izy ireo, raha ny tatitra voaray avy any an-toerana hatrany. 

Voatifitry ny dahalo koa ny miaramila iray sy olona iray, afakomaly hariva tao Bemahatazana nandritra 
fifampitifirana tamin’ny dahalo. Tafaporitsaka ireo dahalo ary mitohy hatrany ny fanarahan-dia 
eo aza ny tsy fahampian’ny olona sy ny fitaovana eo amin’ireo zandary any an-toerana. 

Tsikaritra fa miverina mirongatra indray ny asan-dahalo tato ho ato. Misy ny ezaka vitan’ny zandary, 
tsy afa-manoatra izy ireo manoloana ny tsy fahampian’ny fitaovana eo am-pelatanana. Fitaovam-piadiana 
vaika rahateo ny eny am-pelatanan’ireo dahalo. Manginy fotsiny ny fahafehezan’izy ireo ny toerana 
isan’ny mampanano sarotra ny fanenjehana. Efa maro ireo zandary namoy ny ainy. Fotoana izao tokony 
ny fahaiza-manao manoloana ny firongatry ny asan-dahalo any atsimo. 



Les commentaires sont fermées. 

