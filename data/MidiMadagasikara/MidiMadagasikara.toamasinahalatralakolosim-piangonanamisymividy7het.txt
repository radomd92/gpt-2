TOAMASINA : HALATRA LAKOLOSIM-PIANGONANA,  MISY MIVIDY 7 HETSY ARIARY NY IRAY KILAO – MIDI MADAGASIKARA

Mirongatra tanteraka ny halatra lakolosy eto amintsika.Taorian’Ambohibary Sambaina sy Marolambo 
Toamasina indray izao no lasibatr’ireo mpangalatra. Ireo fiangonana katolika no tena andraisana 
betsaka mahakasika izany. Ankoatra ny halatra lakolosy dia miroborobo ihany koa ny bizina “vilany” 
“vola” ary tavoahangy taloha na eto an-drenivohitra izany na any amin’ny faritra. Fantatra fa 
ny 7 hetsy na 8 hetsy ariary raha ny farany ambany amin’ny kilaon’ny lakolosy ary mety mahatratra 
amin’ny 40.000.000 Ariary ny vilany iray rehefa tena avo ny kalitaony. Efa nisy tamin’ireo lakolosy 
tafaverina ary efa nisy tamin’ireo mpangalatra no tratra, izay matetika dia olona mpivavaka ao 
fiangonana voakasika ihany. Manoloana izany rehetra izany, nanamafy ny fiambenana ny fiangonana 
ankamaroany ao Toamasina, toy ny any Fénérive-Est izay nampàka polisy manokana mihitsy hisahana 
fanaraha-maso azy ireny. Mahakasika ny bizina vilany sy tavoahangy ary vola taloha indray kosa 
marihin’ireo mpitady azy fa ireo izay mahafeno ny fepetra no tena ilain’izy ireo. Anisan’ny fepetra 
amin’izany ny fisian’ny marika “RF” (Republique Française) na ny “kintana telo” izay manamarina 
mamono “réseau”-na finday tokoa ilay vilany na ilay tavoahangy na ilay vola. Rehefa niroso tamin’ny 
mahakasika an’ity bizina iray ity ny mpanao gazety dia fantatra fa natao hitaterana ireo harena 
tany mineraly toy ny “mercure” ohatra izy ireny. Tsy azo taterina amin’ny fitaovana tsotra ireo 
ireo fa mila fitaovana , izany hoe fitaovana mitazona “radiation”. Ankoatra ny lakolosy, dia mbola 
andrana ireo vilany, tavoahangy sy vola mba hanaporofoana fa tena mifanaraka amin’izay fepetra 
Apetraka ao anatin’ilay vilany na eo ambanin’ilay tavohangy na vola ny finday iray ka raha toa maty 
“réseau”-ny dia mitazona “radiation” tsara izay ilay fitaovana. Noho izay antony izay no mahatonga 
lakolosim-piangonana na ireny vilany sy tavoahangy taloha ireny misy mahasahy mividy lafo dia 
tokoa. 




















