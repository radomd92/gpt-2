AMBOHIMALAZA : RANGAHY IRAY MATY NIPOAHAN’NY DINAMITA TAO ANATY “CARRIÈRE” – MIDI MADAGASIKARA

Potika ny lohany ary nipitika ny tanany havia. Maty tsy tsa-drano ny lehilahy iray 35 taona izay 
ho mpanapoaka vato eny Ambohimalaza. Omaly tamin’ny sivy ora sy sasany no nitrangan’ny loza teny 
tao anaty “carrière” iray. Raha araka ny loharanom-baovao teny an-toerana dia efa andro maromaro 
niezaka nanapoaka io vato io ity rangahy ity. Tsy nety vaky mihitsy anefa izany ary omaly izy dia 
niverina indray hanao izany, kinanjo nipoaka tampoka ilay izy ary dia niara-nifatratra tany aminy 
ny dinamita na ny vato. Ny manam-pahefana amin’iny toerana dia nanazava fa tsy manana alàlana hanao 
asa io teo amin’io “carrière” io ilay rangahy niharam-boina. Efa nisy ny fidinan’ny mpitandro 
filaminana teo an-toerana rehefa misy ny fipoahana dinamita saingy vetivety foana dia tsy misy 
eo intsony ireo olona miasa an-tsokosoko manapoaka vato. Matetika aza, raha araka ny fanazavana 
dia tsy ny tompon’ny “carrière” akory no manao ny fanapoahana fa olon-kafa miditra an-tsokosoko 
amin’ny toerana. Tombanana ho intelo isan’andro eo ny fanapoahana vato eo amin’ny “carrière”, 
orinasa telo ihany no manana alàlana hanao izany. Tato ho ato anefa dia nitombo izany ary tsy fantatra 
izay tena manatontosa azy. Izay no anton’ny nidiran’ny mpitandro ny filaminana an-tsehatra saingy 
ihany koa ireo olona ka mitsoaka raha vao mahita azy ireo. 




















