FAKOBE ETO ANTANANARIVO  : ATAHORANA NY HIVERENAN’NY ARETINA PESTA | NEWSMADA

Par Taratra sur 12/05/2018 

Miparitaka eran’ny tanàna ny fako satria tsy voaraoka intsony ka mitobaka ety ivelan’ny daba manokana 
azy. Faritra maro eto an-dRenivohitra no ahatazana izany tranga izany. 

Nitobaka ny fako tamin’ity herinandro ity, eto Antananarivo. Tsikaritra fa tsy nisy kamiao nandalo 
nandraoka izany. Efa miparitaka hatreny amin’ny antsasaky ny arabe izany ho an’ny toerana sasany. 
Antananarivo, miaina ao anatin’ny loto ny mponina. Tsy misy ny fanazavana avy amin’ny tompon’andraikitra 
ny antony tsy handraofana ny fako fa havela hitoby. 

Matahotra ny hiverenan’ny valanaretina pesta indray ny mponin’Antananarivo raha mitohy izao 
fakobe izao. Mitarika amin’ny fahatsentsenan’ny lakandrano izany ary manaparitaka ny rano maloto 
amin’ny arabe. 

Manjaka ny voalavo sy ny lalitra ary ny mikraoba mitondra aretina. Tsy azo ihodivirana fa tsy maintsy 
ireny fako ireny. Ireo olona mipetraka manamorona ny tobim-pako aza, velon-taraina mihitsy amin’ny 
aterak’izany. Manempotra ny ankizy madinika ny entona maloto rehefa midanika ny andro. 

Miandry ny tompon’andraikitra avy ao amin’ny Samva izay hiadidian’ny minisiteran’ny Rano ny 
handroaka ny fako. Nanaraka ny antson’ny mpitolona eny amin’ny kianjan’ny 13 mey hampikatsoana 
raharaham-panjakana rehetra koa ve ny mpiasan’ny Samva ka tsy tonga manao ny asany intsony sa misy 
fanazavana hafa entin’izy ireo? 

Ny alarobia teo, ny mpiasan’ny kaominina no niezaka nanadio ny eo Analakely. Tsy anjaran’izy ireo 
anefa ny fakana ny fako mankeny Andralanitra fa efa anjaran’ny Samva madiodio. 



Les commentaires sont fermées. 

