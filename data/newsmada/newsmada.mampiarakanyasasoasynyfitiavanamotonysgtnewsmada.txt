MAMPIARAKA NY ASA SOA SY NY FITIAVANA MOTO NY SGT | NEWSMADA

Par Taratra sur 04/04/2019 

Tsy fahita firy ary fikambanana miavaka nefa efa herintaona sahady. “Eo ny fiarahanay mpikambana 
miisa 50 noho ny fitiavana moto fa eo koa ny asa sosialy ataonay na mbola miainga amin’ny eo an-tanana 
tao anatin’ny herintaona nijoroan’ny “Scoot girl’s team” (SGT)”, hoy ny filoha lefitra, i Nasaina 
omaly. Notanisainy, anisan’ny efa nataon’izy ireo ny fanohanana ireo ankizy mpianatra any amin’ny 
Antandrokomby Mahitsy, ny fizarana kilalao sy fitafiana ho an’ny zanaky ny sahirana. Ny fanohanana 
zokiolona eny amin’ny “Foyer de vie” na fanohanana ireo sahirana eny anivon’ny hopitaly. Manampy 
ny fifampizarana traikefa eo amin’izy samy mpikambana, tahaka ny fampahafantarana ny lalàna 
ny fifamoivoizana, ny lafiny “mekanika” na ny fikojakojana ny moto sy ny tokony hahaizana mifehy 
raha sendra misy olana. “Tsy manavaka izahay fa afaka miditra ho mpikambana avokoa ireo mahafeno 
fepetra. Miantso ireo malala tanana koa hifanohana aminay, indrindra amin’ny asa soa ataonay 
an’ny mpiara-belona”, hoy ihany izy. Tanjon’ny SGT ny firaisankina sy ny fifankatiavana nefa 
anehoana fa mandray andraikitra izy ireo ary mahay sy mahavita. 

Hanamarihana izany tsingerin-taona voalohany izany ny hetsika hatao eny Andranovelona Ilafy 
amin’ny espace Soa sy ny tsara, ny alahady antoandro izao. “Hisy ny korana sy lanonana ary fiaraha-misakafo, 
fanentanana samihafa. Hanasana ny rehetra tsy ankanavaka ny fandraisana anjara amin’izany”, 
ny mpikambana Ratsimbazafy Nanou. 





Les commentaires sont fermées. 

