AMPAHEFA-DALAN’NY CAN: POLISY MIISA 1 350 HITANDRO NY FILAMINANA              | NEWSMADA

Par Taratra sur 11/07/2019 

Manoloana ny fiatrehan’ny ekipam-pirenena malagasy ny taranja baolina kitra Barean’i Madagasikara 
ampahefa-dalan’ny Can 2019, nisy ny fepetra manokana noraisin’ny minisiteran’ny Filaminam-bahoaka 
mahakasika ny fitandroana ny filaminana, anio hariva. 

Nambaran’ny talen’ny kabinetra eo anivon’ny MSP, ny kaomisera Ainirina Albert Estel fa miisa 
350 ireo polisy hiandraikitra ny filaminana eto an-drenivohitra ka toy ny tamin’ny ampahavalon-dalana 
teo dia mbola hisy hatrany ny polisy hijoro eny amin’ireny toerana be olona ireny. Hisy ny «cellule 
handamina ny fandrindrana ny filaminana amin’ny ankapobeny. Hisy polisy maromaro handamina 
fifamoivoizana anio alina tontolo mba hisorohana ny fitohanana ary ao indray ireo hisahana manokana 
toerana saro-pady. Nanao antso avo koa ity manamboninahitra ambony eo anivon’ny polisim-pirenena 
mba ho tena hiara-hientana ao anaty hafaliana sy amin’ny fifanajana ny Malagasy iray manontolo 
am-panohanana ny ekipam-pirenena malagasy. 

Hosaziana izay mihoa-pefy… 

Nanamafy kosa ny tale jeneralin’ny polisim-pirenena, ny contrôleur général de police, Rakotozanany 
Marius fa hisy ireo polisy mandeha an-tongotra sy mandeha fiara hisahana ny fitandroana ny filaminana 
anio alina. Nambarany fa aoka mba tsy ho tonga any amin’ny fanelingelenana ny fifamoivoizana ny 
ao anaty hafaliana. Misy ireo entanim-pifaliana dia mikapokapoka fiaran’olona na manajanona 
na koa ny fandrakofana saina ny fiaran’olona kanefa ny fiara mandeha. Eo koa ny fanaovana sakana 
eny an-dalana. Noho izany, hitombo ny isan’ireo polisy hisahana ny filaminana ary ny fandikan-dalàna 
dia tsy maintsy handraisana fepetra amin’ny alalan’ny fanasaziana. “Tsy maintsy hosaziana fa 
hoe fety akory io dia hajanona fotsiny amin’izao ka avela hanao izay tiany hatao ny tsirairay”, 
hatrany ity manamboninahitra eo anivon’ny polisim-pirenena ity. 



Les commentaires sont fermées. 

