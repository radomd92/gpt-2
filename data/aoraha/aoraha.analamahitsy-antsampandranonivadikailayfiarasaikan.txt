ANALAMAHITSY - ANTSAMPANDRANO :: NIVADIKA ILAY FIARA SAIKA NANGALARINA, TAFAPORITSAKA NY MPANGALATRA • AORAHA

Tra-doza teny Antsampandrano ny fiara tsy mataho-dalana iray marika «Kia Sportage » avy eny Analamahitsy, 
fa saika nangalarina. Nivadika teo afovoan’ny arabe ny fiara. Tafaporitsaka ny lehilahy iray 
hangalatra azy io. Naratra kosa ny lehilahy iray hafa tao anatin’ny fiara ka voatery nentina teny 
hopitaly. 

Ny tolakandron’ny sabotsy lasa teo no nitrangan’ity halatra fiara ity. Tonga teny an-toerana 
ny fizahana ny polisy avy eny Sabotsy Namehana. Nidina teny ihany koa ny zandary avy eny Ankadikely 
noho izy ireo miandraikitra an’io faritra nisehoan’ny loza io sady naheno ny filazana. 

Taitra ny olona teny Antsampandrano tamin’ny fahitana an’ity fiara iray nidona tamin’ny rindrin-tany 
nivadika ambony ambany teo afovoan-dalana ity. «Henonay fa hoe nidiran’ny lehilahy iray an-keriny 
Analamahitsy io fiara io, izay saika nangalarina. Tao anatiny ny mpamily ka noterena nitondra 
nandositra avy any Ambatobe nankaty Antsampandrano», araka ny fitantaran’ny olona iray nahita 
loza teny an-toerana. 

Nanao ny angom-baovao rehetra ihany koa ny polisin’i Sabotsy Namehana tonga teny. Nanontaniana 
zava-nisy ny mpamily. «Nisy olona nanakana ny fiara. Voalaza fa olom-pantatry ny mpamily ihany 
olona io ka nentiny. Teny an-dalana anefa voambana antsy sy nampitahorina ny mpamily, ka ilay mpangalatra 
no nitondra ny fiara. Tsy voafehiny anefa izany ka izao nivadika izao. Nandositra izy, vantany 
niseho ny loza», hoy kosa ny polisy. 

Tsy maintsy mbola hampanantsoina halaina am-bavany amin’ity raharaha ity, ilay mpamily naratra, 
ny voalazan’ny mpanao famotorana. Mitohy ny fanadihadiana. 









Enregistrer mon nom, mon e-mail et mon site web dans le navigateur pour mon prochain commentaire. 



