KIDNAPPING TOAMASINA : VOASAMBOTRA I MARCELLIN, MPANDRAHARAHA AO ANTALAHA – MIDI MADAGASIKARA

Miditra amin’ny hafainganam-pandeha mafimafy kokoa ny fikarohana ireo andian’olona mihazona 
an’i Arnaud, ataon’ny mpitandro ny filaminana sy ny fitsarana ao Toamasina. Misy anaran’olona 
izao navoakan’ny tonia mpampanoa lalana ho fantam-bahoaka, izay karohina fatratra noho izy ireo 
tena atidoha nikotrika ilay fakana an-keriny ireo ankizy mianadahy. Karohina fatratra amin’izao, 
Mickael Georvellien na Ramika, 37 taona nipetraka ao Ankirihiry atsimo P/elle 11/21, izay heverina 
namily ilay fiara Mitsubishi nitondrana ireo ankizy nitsoaka. Eo koa i Boto Fredo na Fredo izay 
nitam-basy nanao ilay fakana an-keriny, niaraka tamin’i Rajao Fenoarinaivo na Lejo – Massaro 
Ramasa, ary i Freddy izay tokony mbola mamita ny sazy mandra-pahafaty azony ao Tsiafahy. Isan’ny 
nokarohina fatratra amin’izao raharaha izao koa ity mpandraharaha ara-toekarena tao Antalaha, 
Marcellin, 37 taona, ary manana ny fiara Ford Ranger laharana 2877TAH, saingy efa tratra tamin’ny 
hariva teo tao Barikadimy ny tenany, raha efa narahan’ireo mpitandro ny filaminana maso ny fivezivezeny 
tanàna tao Toamasina taoriana nivoahan’ny anarany. Izy kosa dia isan’ireo atidoha mpanarama 
mpaka an-keriny. 

« Izaho no saika nosamborina ». Mazava ankehitriny fa diso paika ireo mpaka an-keriny azy mianadahy 
23 novambra io. Araka ny angom-baovao natao dia ny rainy izay mpibizina andramena no nokendrena, 
efa nomanina tao Sambava sy Antananarivo ary Toamasina ny ho fisamborana azy, saingy tamin’ny 
natao rehetra dia tsy teto an-tanindrazana izy fa namonjy fitsarana tany ivelany momba ny resaka 
ny andramenany. Efa voaomana anefa ny tetika rehetra ny 23 novambra io ka natao ihany ka fakana an-keriny 
fidiny azy mianadahy. “Tsy azo ekena ny fitadiavam-bola amin’ny fanaovana takalon’aina olona 
tsy maintsy fongorina hatramin’ny fakany io tambajotra mpanao fakana an-keriny io” hoy ny rain’i 
“Mety manao sorona an-janako aho amin’izany, saingy tsy hilefitra kosa amin’ny fitakiana vola 
amiko”, hoy hatrany izy. 

Mpalotsain’ny primatiora? Ny angom-baovao hatrany no nahalalana fa misy mpalotsain’ny primatiora 
miray tendro amin’ity tambajotra mpanao fakana an-keriny ity. Manahy, vokatra izany, ny maro 
sao izay no tsy hivoahan’ilay lisitra nataon’ny fanjakana frantsay momba ireo fakana an-keriny, 
niisa 15 tamin’ity taona ity ary ireo terataniny no betsaka. Eo koa anefa ity lisitra 50 pejy misy 
finday mifaningotra amin’izao fakana an-keriny izao. Manahy anefa ny rain’i Arnaud fa misy mpiray 
amin’ireo tambajotra ireo ny mpiasa amin’ireo orinasam-pifandraisana ireo, satria rehefa fantatra 
toerana misy ireo olona hosamborina dia votsotra hatrany izany, satria antso finday no ifandraisana, 
nahatonga ny mpitandro ny filaminana nampiasa fomba fifandraisana hafa. 

Ankoatra izay dia olona miisa 8 indray no niakatra ilay “cellule” manokan’ny fitsarana misahana 
raharaha Arnaud ity ny sabotsy antoandro teo. Voalaza fa mifaningotra amin’ity raharaha ity izy 
ka 6 no miandry fitsarana any am-ponja, ao anatin’izany ireo polisy roa lahy. 2 kosa nahazo fahafahana 
ka isan’ny nahazo izany ilay mpiasan’ny fonjan’i Toamasina. 




















