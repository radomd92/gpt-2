ARIVONIMAMO : JIOLAHY AVY NANAFIKA, NORAISIM-POTSINY TANATY TAXI-BROUSSE – MIDI MADAGASIKARA

Dimy lahy, jiolahy rain-dahiny amin’ny fanafihana mitam-piadiana tany amin’iny distrika Arivonimamo 
no tra-tehaky ny zandary raha nikasa handeha hitsoaka handeha taxi-brousse. Mbola nikasa ny hitsoaka 
ny iray tamin’izy ireo ka tsy maintsy nitifitra ireo mpitandro filaminana. 

Toeram-pivarotana iray tao Ambodifarihy, distrika Arivonimamo no niharan’ny fanafihan-jiolahy 
herinandro lasa teo. Dimy lahy teo izy ireo ary nirongo fitaovam-piadiana isan-karazany sy ody 
maromaro. Vola sy enta-madinika isan-karazany no lasa tamin’io fotoana io. Rehefa nahazo antso 
an’io moa ireo zandary avy ao amin’ny tobim-paritra Arivonimamo dia nidina avy hatrany teny an-toerana, 
efa nadio tanteraka ny rano nitan’ireo olon-dratsy. Nanomboka teo ny hazalambo sy fikarohana, 
nampandrenesina avokoa ireo zandary manodidina. Fantatra mantsy fa nitsoaka nihazo lalam-pirenena 
ireo taorian’ilay fanafihana. Napetraka araka izany ny paik’ady rehetra sy ny fisavàna ireo fiara 
lalam-pirenena voalohany iny. Taorian’ny fisavàna ireo fiara mpitatitra rehetra no nahatsikaritra 
hafahafa ireo zandary avy ao amin’ny tobim-paritra Ankadinondry Sakay. Rehefa nampidinina ireo 
ary nosavaina ihany koa ny entany dia tratra teo ireo fitaovam-piadiana isan-karazany sy ireo 
gasy maromaro. Tamin’io fotoana io anefa no mbola saika tafaporitsaka ihany ny iray tamin’izy 
Niezaka nampijanona azy ireo zandary saingy tsy nety ity farany, ka nitifitra azy teo amin’ny tongony 
mpitandro filaminana. Nentina nohadihadiana avy hatrany ireto olona ireto ka fantatra tamin’izany 
ireo olon-dratsy avy nanafika tao Arivonimamo ry zalahy ireto. 




















