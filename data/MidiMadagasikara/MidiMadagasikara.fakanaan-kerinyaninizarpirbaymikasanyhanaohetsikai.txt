FAKANA AN-KERINY AN’I NIZAR PIRBAY : MIKASA NY HANAO HETSIKA IREO TERATANY INDIANA FRANTSAY ETO TOAMASINA – MIDI MADAGASIKARA

Telo andro taorin’ny fakan’olona efa-dahy nitondra basy maherivaika, kalaky, an’i Nizar Pirbay 
am-pidirana ny vavahadiny ny zoma lasa teo, tao Salazamay avaratra, dia mbola tsy hita ny marina 
azy. Ny fiarany nitondran’ireo andian-jiolahy azy nandositra fotsiny no hany mbola hita tao Mangarano 
ny sabotsy teo. Araka ny angom-baovao natao ihany koa dia mbola tsy misy ny fifandraisana eo amin’ireo 
an-keriny ity mpandraharaha ity sy ny havany, ka mbola tsy fantatra ny vola takian’izy ireo ho takalon’ny 
teratany indiana mizaka ny zom-pirenena frantsay ity. Ny hany fantatra hatreto dia tsy nitsahatra 
nivory miafina ireo teratany indiana mizaka ny zom-pirenena frantsay, indrindra ny manana firazanana 
sy Borah eto Toamasina. Manomana hetsika entina hanairana ny fanjakana sy ny mpitandro ny filaminana 
izay governemanta vaovao eo izy ireo, fa lasibatra lava amin’ity resaka fakana an-keriny nalaza 
nampalaza an’i Madagasikara tao anatin’ny tetezamita hatramin’izao ity. Ny angom-baovao ihany 
nahalalana fa mety hanakatom-baravarana ny tranombarony sy ny orinasany ao anatin’ny fotoana 
voafetra ireto teratany indiana mizaka ny zom-pirenena frantsay eto Toamasina ireto, saingy 
tsy fantatra ny fotoana hanaovan’izy ireo izany. Ankoatra izay anefa dia mitaraina ireo mpitandro 
filaminana fa tena mangina tsy miara-miasa amin’izy ireo mihitsy ny fianakavian’i “Zouzou” amin’izao 
izao; izay nampatsiahy ny raharaha fakana an-keriny an’i Akyl Cassam farany teo, nefa taty aoriana 
fantatra fa nisy hatrany ny fifandraisan’ny fianakaviany sy ireo mpaka an-keriny azy ary nisy 
vola naloa tamin’izany ho takalon’ny ainy. Raha tsiahivina ihany koa ny zava-misy dia mitovy fa 
sahala ny fomba nakan’ireo andian-jiolahy nirongo basy kalaky an’i Akyl Cassam sy i Nizar Pirbay, 
samy tao Salazamay avaratra, samy amin’ny fotoana fodiana hariva, samy olona efa-dahy, ary samy 
am-bavahady ihany koa. 



Izao no soso-kevitro @ ireo mpanao fakana an-keriny sy ny dahalo tratra ary ireo mpamono olona : 
indray ny FONJAN’I NOSILAVA dia alefa any izy ireo. 


















