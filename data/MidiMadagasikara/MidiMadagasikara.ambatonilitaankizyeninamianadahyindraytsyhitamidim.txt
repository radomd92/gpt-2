AMBATONILITA : ANKIZY ENINA MIANADAHY INDRAY TSY HITA – MIDI MADAGASIKARA

Telo andro hatreto. Mbola tsy hita tany nanjavonana ireo ankizy enina mianadahy, tsy hita popoka 
ny alatsinainy hariva lasa teo teny Ambatonilita. Araka ny fantatra dia vao avy nirava nianatra 
amin’ny sekolim-pinoana iray teny an-toerana izy ireo izao tsy niverina tany an-tranon-dray 
izao intsony. Mameno ny tambajotra sosialy ny filazàna fampitadiavana ireto ankizy ireto, dia 
Marc, manao « Capuchon », pataloa « jeans » mainty sy kiraro fotsy sy Luc, rahalahiny, izay manao 
bouson mainty », short misoratsoratra sy « tennis » fotsy, Sariaka, Vonjy, Rolland ary Toky. Ankizy 
samy manodidina ny 14 ka hatramin’ny 16 taona eo ho eo avokoa ary mpinamana sy iray sekoly. Tambajotra 
izay, raha ny nambaran’ireo ray aman-drenin’ny sasany amin’izy ireo, tafaresaka taminay, fa 
ho fositra amin’izao tsy fahitàna azy ireo izao. « Samy mpikambana ao anatin’io « facebook » io avokoa 
rehetra ireo », hoy ny rahalan-drain’izy mirahalahy. « Talohan’izao fanjavonan’izy rehetra 
dia henoko miresaka izy roalahy fa toa hoe misy an’izany « plan » tsara be izany any ho any, ao anatin’io 
facebook » io ». Ny fanontaniana mipetraka dia ho aiza io toerana io ? Fantatra fa efa eo am-pelatanan’ny 
filaminana ankehitriny ny raharaha sy ny fikarohana ireto ankizy tsy hita ireto. Araka izany, 
an’ireo izay mahita na mahafantatra vaovao mahakasika azy ireo dia entanina mba hanatona ny biraon’ny 
filaminana. 




















