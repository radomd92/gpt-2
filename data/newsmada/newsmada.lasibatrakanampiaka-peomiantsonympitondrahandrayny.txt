LASIBATRA KA NAMPIAKA-PEO…  : MIANTSO NY MPITONDRA HANDRAY NY ANDRAIKINY NY KARANA | NEWSMADA

Par Taratra sur 12/04/2017 

“Taorian’ny namoizana ny ain’ireo olona telo tsy manan-tsiny na teto an-dRenivohitra izany na 
Toamasina, mikatona avokoa ny magazanay rehetra anio (omaly io). Misaotra amin’ny fiaraha-miasa”, 
ny soratra hita nipetraka manoloana ny tranombarotra karana teto an-dRenivohitra sy any Toamasina 
manerana ny Nosy. 



Nanao antso avo amin’ny governemanta Malagasy sy ny fianakaviambe iraisam-pirenena ny fikambanan’ireo 
mizaka ny zom-pirenena frantsay monina sy miasa eto Madagasikara (CFOIM) manoloana ny herisetra 
amin’izy ireo tato anatin’ny andro vitsivitsy izay. Karana roa indray matin’ny jiolahy tany Toamasina 
anatin’ny herinandro izay. Teo koa ilay fakana an-keriny zanaka karana teny Andranomena, omaly. 

Mihorohoro ny teratany Karana indrindra fa ireo ao anatin’ny (CFOIM) ireto farany izay efa roa 
maty tsy ampy herinandro akory. Mampiteny ny moana ny tsy fandriampahalemana ary mahatonga ahiahy 
rehetra hoe misy mpitandro filaminana ve sa misy firaisana tsikombakomba amin’izy ireo? Hatreto 
nahitam-bokany ny asan’ny mpitandro filaminana manoloana ny herisetra mianjady amin’ny teratany 
monina eto amintsika. 

Efa notaterina teto fa misy ifandraisany ny asan-jiolahy sy fahatapahan-jiro lavareny ao Toamasina 
toa tsy mazava ny ambadikan’izany rehetra izany. Nandritra ny fahatapahan-jiro ny alatsinany 
avrily 2017 teo tamin’ny 6 ora hariva no nanafihan’ny jiolahy mirongo basy PA sy Kalachnikov tapabody 
nandeha moto manao taingin-droa ilay Karana antsoina hoe Mouzafal raha iny andeha hanatitra vola 
amin’ny tranombarotra ao Tanambao Fahadimy Toamasina iny. 







Les commentaires sont fermées. 

