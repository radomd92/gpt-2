ANTENIMIERAMPIRENENA : MITADY NY MARO AN’ISA MAFY NY TIM HISAKANANA NY IEM

Mazava ankehitriny ny eritreritr’ingahy Marc Ravalomanana sy ny antoko TIM amin’izao fiatrehana 
fifidianana solombavambahoaka izao. Raha mahazo ny maro an’isa izy ireo ao amin’ny Antenimierampirenena 
hanao izay hampikatso ny programan’asan’ny fitondrana mijoro ankehitriny, tsy inona izany fa 
IEM. Tato anatin’ny andro vitsy izay dia io hatrany ny ventiventesin’ny filoha teo aloha Marc Ravalomanana 
mitety faritra sy manao fampielezan-kevitra ho an’ireo kandidà natolotra ny antokony. Mazava 
azy fa raha mahazo ny maro an’isa eny Tsimbazaza ny TIM K25, dia ho sarotra ho an’i Andry Rajoelina 
hanatanteraka ny vinany satria tsy ho lany eo anivon’ny Antenimierampirenena ny volavolan-dalàna 
haroson’ny governemanta. Midika ve izany fa efa mijoro ho mpanohitra ny TIM, mandrak’ity mantsy 
androany tsy mbola nanambara tamin’ny fomba ofsisialy izy ireo fa manohitra ny fitondrana mijoro 
Raha ny lôjika pôlitika tokoa, vao tsy lany tamin’ny fifidianana filoham-pirenena i Marc Ravalomanana 
tokony nanambara avy hatrany fa mitsangana ho mpanohitra eto amin’ny firenena, saingy tsy izay 
zava-nisy fa ramatoa Lalatiana Ravololomanana izay sady tsy nandray anjara tamin’ny fifidianana 
tsy manana solombavambahoaka no nanao fanambarana ampahibemaso fa manohitra ny fitondran’i 
Rajoelina. Mazava ankehitriny fa mieritreritra ny haka ny toeran’ny lehiben’ny fanoherana eo 
Antenimierampirenena i Marc Ravalomanana sy forongony na tsy hahazo ny maro an’isa aza. 

