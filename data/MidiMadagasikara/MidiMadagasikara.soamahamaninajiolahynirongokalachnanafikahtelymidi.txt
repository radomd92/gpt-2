SOAMAHAMANINA : JIOLAHY NIRONGO KALACH, NANAFIKA HÔTELY – MIDI MADAGASIKARA

Tsy milamina ! Nangingina hatreto ny resaka fitakiana niafara tamina sakoroka tao Soamahamanina 
misoko miadana indray ny asan-jiolahy. Ny alatsinainy alina lasa teo, hôtely iray tao an-toerana 
notafihana andian-jiolahy mirongo basy maherivaika. Vola aman’hetsiny teo ho eo no very niaraka 
finday, raha ny fampitam-baovao azo. Raha ny zava-nitranga. Tokony ho tamin’ny valo ora alina 
ho any, nanao amboletra tao amin’ity hôtely iray ny telolahy. Avy hatrany dia tifitra varivararaka 
nataon’ireto olon-dratsy. Soa ihany, hoy hatrany ny vaovao fa mba tsy nisy olona voa fa niantefa 
amin’ny rindrina avokoa ny bala. Mazava ho azy fa nentin’izy ireo nampitahorana ireo olona tao 
toerana izany. Tsy nisy sahy nihetsika akory noho izany ireo voatafika. Hany herin’izy ireo dia 
izay rehetra notenenin’ireto olon-dratsy. Nanao izay danin’ny kibony araka izany ireto farany, 
izay zakany sy naka izay azony. Vola dimy hetsy ariary, niampy ireo finday tao an-trano, no lasa 
ny fampitam-baovao avy amin’ny zandary. Efa lasa moa ireo jiolahy vao afaka nampandre ireto farany 
niharan’ny fanafihana. Niezaka ny tonga haingana teny an-toerana ireo mpitandro filaminana 
savahao ny manodidina saingy efa nafenin’ny alina ireo mpanafika. Na izany aza anefa dia mbola 
hatrany ny fikarohana sy ny famotorana ataon’ireo zandary 




















