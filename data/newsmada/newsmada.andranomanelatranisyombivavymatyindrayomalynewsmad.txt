ANDRANOMANELATRA  : NISY OMBIVAVY MATY INDRAY OMALY | NEWSMADA

Par Taratra sur 09/03/2018 

Olona iray no tsy tiana ka hatramin’ny omby avy no mitondra faisana. Miharingana tsikelikely hatrany 
ombin’ny orinasa Tiko AAA ao Andranomanelatra Antsirabe. Fantatra araka ny fampitam-baovao 
avy any an-toerana fa nisy ombivavy beronono maty indray, omaly nefa vao nodorona afakomaly ny 
omby iray maty ny alahady teo. 

Araka ny fanazavan’ireo mpiasa, efa nanomboka tsy nahazaka tena ity ombivavy ity ny talata teo 
izao namoy ny ainy izao. Misy ombivavy Holstein iray mitondra vohoka enim-bolana koa efa tsy mahazaka 
ary ahina koa ny ainy noho ny tsy fahampian’ny fikarakarana amin’ny afitsoky ny fitondra Rajaonarimampianina. 
sady velona ahiahy ireo mpiasa ao amin’ny toeram-piompiana ao amin’ny orinasa Tiko AAA satria 
fahaverezana asa izy ireo satria ahina ho ripaka tsikelikely ireo ombivavy beronono miisa 168 
ireo ao Andranomanelatra. 

Ataon’ny fanjakana fahirano tanteraka ireo omby ireo. Tahotra sa tsy fahazakana ny fisian’ny 
Malagasy? Na inona fanazavana momba ny resaka hoe tsy nahaloa hetra na vidin-jiro ny orinasa, tsy 
idiran’ny omby kosa izany. Sa hisy hiteny koa hoe tsy nahaloa hetra koa ireo omby ireo dia iharan’ny 
toy izao? Sasatry ny miankohoka any ivelany mitady famatsiam-bola hanarenana ny toekarena nefa 
orinasa mitsangana potehina tsotra izao. Aleo ihany manjifa ny sakafo lany daty avy any ivelany 
izay mba hisitraka ny vita Malagasy. Efa manomboka tokoa ny vina fisandratana ka hatramin’ny omby 
mitondra faisana. 



Les commentaires sont fermées. 

