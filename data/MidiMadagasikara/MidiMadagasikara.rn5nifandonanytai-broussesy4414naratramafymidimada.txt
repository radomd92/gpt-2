RN5 : NIFANDONA NY TAXI-BROUSSE SY 4X4 : 14 NARATRA MAFY – MIDI MADAGASIKARA

Tokony ho tamin’ny 5 ora sy 20 minitra, ny talata hariva teo, dia nitrangana lozam-pifamoivoizana 
lalam-pirenena faha-5. Fiara tsy mataho-dalana, Sorento 4×4, sy taxi-brousse mini-bus Mazda 
mpanao zotra Toamasina – Tanambao Nosibe no nifandona tamin’izao lozam-pifamoivoizana izao, 
amin’ny kaominin’Antetezambaro amin’ilay tetezana tery roa mifanaraka ka tsy maintsy mifandimby 
aminy manakaiky ny karieram-bato taloha no nitranga ny loza. Vokany: olona 14 naratra mafy, tena 
mafy tamin’izany ny mpamily an’ilay fiara mini-bus Mazda noho ny tongony roa nisy fahatapahana 
Ireo ambiny na ireo tamin’ilay fiara 4×4 na ireo mpandeha tao amin’ilay mini-bus Mazda na naratra 
aza dia tsy misy atahorana ny ain’izy ireo, ary samy efa nahazo ny fitsaboana sahaza ny ratrany avokoa 
anivon’ny vonjy ainan’ny hopitaliben’i Toamasina, ny talata alina ihany, na mbola misy aza ireo 
fitsaboana azy ao amin’ny hopitaly hatramin’ny nanoratana ny vaovao. Raha ny fanazavan’ny mpitandro 
filaminana sy ireo mpandeha tao anatin’ilay mini-bus dia samy nandeha mafy na ilay fiara 4×4 na 
taxi-brousse ; teo am-pidirana ilay tetezana tery roa mifanaraka ao an-kariera taloha anefa dia 
fiara 4×4 no tafiditra mialoha, nefa mbola nisisika niditra tsy nahatana ny hisatra ilay fiara 
Mazda, ka izao nifandona teo am-pivoahana sy am-pidirana ny tetezana izao izy ireo. Efa eo am-pelatanan’ny 
misahana ny fanaraha-maso ny lalam-pirenena faha-5 ny raharaha izao, ka ho hita eo ny ho fandehany 
mamaritra ny nanana fahadisoana tamin’izao loza izao… 






















