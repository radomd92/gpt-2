TOAMASINA : TOKANTRANON’OLONA NOSAVAINA, TSY NAMPISEHOANA « MANDAT » – MIDI MADAGASIKARA

Hatairana ny an’ireto fianakaviana tao amina tokantrano iray tao Tanamborizano, Toamasina, 
marainan’ny zoma teo. Mpitandro filaminana manodidina ny 20 teo, misaron-tava no nanao sarika 
an’ireo tompon-trano, ary nilaza fa tonga hisava ity tokantrano ity. Ny nahagaga ny rehetra anefa 
tsy nampiseho taratasy filazana izany velively ireto mpitandro filaminana ireto, rehefa nitaky 
tompon-trano. Nilaza fotsiny izy ireo, fa hanao ny asany aloha fa ilay « mandat » dia avy amin’ny 
mpampanoa lalàna ary ho hitan’izy ireo miandalana eo ihany. Rehefa nikaroka izay tadiaviny anefa 
ireo, dia tsy nahita n’inona n’inona. Ary niroso indray tamin’ny fisavana ny antontan-taratasin’ireo 
sy kodiaran-telo na Tuc tuc, tao amin’ity trano ity. Ara-dalàna ny an’ireo môtô, saingy ny an’ilay 
tuc tuc » no nisy tsy fitoviana teo amin’ny laharan’ny môtera. Teo noho no teo ihany dia norohizana 
nentina tany amin’ny birao nanaovana « enquête » ilay tompon-trano, narahina sy nambenana mafy. 
iray andro maninjitra ny famotorana. Farany dia hita fa ara-dalàna ny taratasy, saingy efa nasiam-panovana 
ny môtera. Nalefa nody ilay lehilahy araka izany nony avy teo. Nahagaga ny maro ihany ilay zava-nitranga, 
toa ka resaka taratasina kodiaran-telo, no nahatongavana 20 lahy misaron-tava sy nisavana tranon’olona 
maraim-be. Ambonin’izay, dia nambenana fatratra ilay tompon-trano nony avy teo. Ny angom-baovao 
no nahafantarana fa mety ho diso olona tokony hosamborina ireto mpitandro filaminana ireto. Misy 
toa hoe tadiavin’izy ireo mantsy ary mitovy anarana amin’ity farany, saingy any amin’izany Androranga 
voalaza fa mipetraka. Eo anatrehan’izany, dia mahatsiaro tena ho afa-baraka ity olona nosamborina 
noho izay resaka fifandisoana izay, satria dia mason’olona marobe no nahita azy nohodidinina 
filaminana toy ireny jiolahy rain-dahiny ireny. 




















