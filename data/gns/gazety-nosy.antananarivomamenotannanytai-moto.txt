ANTANANARIVO : MAMENO TANÀNA NY TAXI-MOTO

Raha azo nisaina tamin’ny rantsan-tanana ny isan’ireo taxi-moto niasa teto Andrenivohitra, 
na 7 taona lasa izay, dia efa tsy voaisa intsony izy ireo ankehitriny ary lasa mameno tanàna. Maro 
mponina eto Andrenivohitra anefa no tsy mbola mahalala ny fisian’ireo taxi-moto ireo noho izy 
tsy ara-dalàna fa miasa an-tsokosoko. Tany amboalohany dia teny amin’iny faritra Anosy iny ny 
fiandrasan’izy ireo olona, amin’izao fotoana izao kosa dia saika ahitàna azy ireo avokoa ny toerana 
olona mivezivezy, indrindra fa ireo be mpiasa. Amin’ny maha tsy ara-dalàna azy ireo dia somary 
kely raha hampitahaina amin’ireo fiarakaretsaka ny fomba fiasan’ireto taxi-moto ireto. Ny ankamaroany 
dia saika efa manana mpanjifa (client) daholo ireto farany, ary amin’ny alalàn’ny antso an-telefaonina 
hifanaovana ny fotoana. Mazava ho azy fa ireo olona somary maika ary tofoka amin’ny fitohanan’ny 
be loatra eto Andrenivohitra no tena mpanjifa azy ireo. Raha ny saran-dalana kosa dia mora ny an’ireo 
raha hampitahaina amin’ireo fiara taxi noho izy ireo tsy dia mandany solika. Tsy misy moa ny endrika 
marika hamantarana ireo taxi-moto ireo fa miandriandry eny amin’ny sisin-dalana eny izy ireo 
manontany ny mpandalo. Raha ny fantatra dia efa nisy ihany ireo nanontany ny mba hahazo alalàna 
ara-dalàna teny anivon’ny kaominina Antananarivo Renivohitra, saingy tsy neken’ireo mpitantana 
anivon’ny fiadidiana ny tanàna. 

