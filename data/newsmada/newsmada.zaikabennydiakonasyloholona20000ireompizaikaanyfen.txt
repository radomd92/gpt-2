ZAIKABEN’NY DIAKONA SY LOHOLONA : 20 .000 IREO MPIZAIKA ANY FENOARIVO ATSINANANA | NEWSMADA

Par Taratra sur 30/07/2016 

Nifarana omaly ny zaikaben’ny diakona sy ny loholona avy amin’ny fiangonana FJKM tanterahina 
Fenoarivo Atsinanana. Mahatratra 20.000 ireo mpizaika any an-toerana avy amin’ny synodam-paritany 
manerana ny Nosy. 

Miofana manokana momba ny fampahombiazana ny fitoriana filazantsara ireo zokiolona sy diakona 
any Fenoarivo Atsinanana. Noraiketina amin’ny boky ireo fampiofanana ary samy nahazo izany avokoa 
mpizaika rehetra. 

Fihaonamben’ny diakona sy loholona, araka izany, ny tany Fenoarivo Atsinanana. “Nahafahana 
tsara tamin’ny finoana sy nifampizara traikefa ary nahafantatra ny paikady hahatafita ny hafatra 
mitory filazantsara ny fihaonambe taty”, hoy ny diakona maromaro avy ao amin’ny FJKM Manarintsoa 
anisan’ny mandray anjara. 

Efa samy nanana ny fandaminana avy ireo fiangonana tonga tany an-toerana teo amin’ny fahandroana 
sy ny trano fatoriana. Nisy koa anefa ny trano efa nomanin’ny synodam-parintany Atsinanana izay 
ny olona any an-toerana teo amin’ny fivahiniana. 

Fotoana nahafahan’ny distrikan’i Fenoarivo Atsinanana niroborobo teo amin’ny tontolo ara-barotra 
koa ity zaikabe ity raha ny filazan’ny ben’ny Tanàna any an-toerana. Nanentana ny mponina mihitsy 
mpitondra any an-toerana hanararaotra ny fotoana hivarotana ny vokatra amin’ireo vahiny nandritra 
herinandron’ny fiofanana . 

Nandray ny zaikaben’ny diakona sy ny loholona ihany koa ny tao Ambalavao. Synodam-paritany 13 
any atsimo kosa no nihaona tany an-toerana. Maherin’ny 7000 ireo mpizaika tamin’izany. Mitovy 
tanjona, ny fampandrosoana ny asa fitoriana eo amin’ny sahan’ny FJKM. Nofaranana tamin’ny filaharambe 
tanàna sy ny fotoam-bavaka ny hetsika, omaly. Nampitombo ny fidiram-bolan’ny sehatrasa samihafa 
an-toerana ihany koa ity zaikabe ity toy ny fitaterana, ny tsenam-bokatra, asa tanana….. 



Les commentaires sont fermées. 

