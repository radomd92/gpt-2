MINISITRY NY FILAMINAM-BAHOAKA VAOVAO  : HAVERINA AMIN’NY LAONINY NY SOATOAVINA MAHA POLISY | NEWSMADA

Par Taratra sur 06/03/2017 

“Hatao vaindohan-draharaha ny famerenana amin’ny laoniny ny soatoavina maha polisy mba hisian’ny 
toe-tsaina sy ny fitondrantena ka homena lanja manokana ny fanofanana am-perinasa. Hasiana ezaka 
koa ny fametrahana ny fandriampahalemana an-tanàn-dehibe ka tafiditra ao anatin’izany ny ady 
asan-jiolahy sy ny fakana an-keriny”, hoy ny minisitry ny Filaminam-bahoaka vaovao, ny contrôleur 
de police, Andrianisa Mamy Jean Jacques nandritra ny famindram-pahefana teo aminy sy ny minisitry 
Filaminam-bahoaka teo aloha, Anandra Norbert teny Anosy, ny asabotsy maraina teo. Nilaza kosa 
minisitra teo aloha fa ifandimbiasana ny toerana ary ny tompon’andraikitra mahefa ny eo amin’ny 
manana ny fomba fitantanany sy ny fomba fijeriny ka tsy maintsy hajaina izany. Tsiahivina fa antony 
nanalana tamin’ny toerana ity minisitra teo aloha ity ny momba ny raharaha fandorana tanàna tao 
Befandriana Avaratra noho ny fanaovana fitsaram-bahoaka tamina polisy roa lahy namita iraka 
amin’ny fitsarana. Nilaza izy fa hoe adala no tompon’antoka tamin’ny fandorana ireo tanàna maromaro 
an-toerana. Andrasana ny tohin’ny fanadihadiana momba ity raharaha ity. Tsikaritra fa marobe 
mpanao politika mijapy ity raharaha tao Befandriana Avaratra ity. 



Les commentaires sont fermées. 

