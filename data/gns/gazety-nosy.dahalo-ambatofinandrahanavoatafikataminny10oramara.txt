DAHALO-AMBATOFINANDRAHANA : VOATAFIKA TAMIN’NY 10 ORA MARAINA I MAHAIMANDRY

Omaly alarobia faha 11 septambra 2019 dia notafihin’ny dahalo miisa 50 lahy mirongo fiadiana mahery 
ny fokontany ao Mahaimandry ao amin’ny kaominina Amborompotsy, distrikan’Ambatofinandrahana. 
10 ora marina no tonga toa ny miaramila hampandry tany hifanandrina amin’ireo dahalo ireo, hoy 
loharanom-baovao avy any an-toerana. Raiamandreny lehibe iray izay efa tokony ho fitopolo taona 
miantso vonjy hoe “vonjeo izahay ingahy Rabelaolao fa tafihin’ny dahalo ny tanàna aty Mahaimandry 
fotoana izao.Vonjeo e…” Maty ny olona iray tao an-tanàna, hoy ihany ity raiamandreny niantso sady 
ity. Mbola nisy koa olona iray hafa nataon’izy ireo takalonaina na firambany. “Vonjeo izay re tompoko 
aza avela toy izao”, hoy hatrany ny antson’ity raiamandreny ity. Efa mangorona ny omby rehetra 
an-tanàna izy amin’izao fotoana izao ary maka koa ny zavatra izay ao an-tokantranon’ny tsirairay. 
re tompoko hoy hatrany ny antsoantso sady mitaraina no mitomany. 

Vetivety teo nefa dia tapaka ny fiantsoan’ity lehilahy ity ary tsy azo tamin’ny findainy intsony 
na dia mbola nantsoina aza. Izahay izay nantsoiny hiaro azy koa sady tsy mpitandro filaminana no 
manam-pahefana sy tsy mitondra firenena ary tsy manana hery ho entina hanampiana azy ireo. 

Efa nampitaina tany amin’ny tompon’andraikitra ny mpitandro filaminana iray izany vaovao izany 
vitsy taorian’ny fahazoana azy. Hatramin’izao dia tapaka tanteraka ny fifandraisana amin’io 
niantso io ka tsy fantatra izay zavatra mitranga any sy ny fivoaran’ny raharaha. 

Mahakasika ny tsy fandriam-pahalemana any amin’ny distrikan’Ambatofinandrahana dia mizara 
tanteraka ankehitriny. Ao amin’ny kaominina Ambatofinandrahana, Itremo, Ambondromisotra 
Soavina ary Ambatomifanongoa dia azo lazaina fa misy ny filaminana noho ny asan’ny miaramila mpampandry 
sy ny antsoina hoe “Zazamena”. 



