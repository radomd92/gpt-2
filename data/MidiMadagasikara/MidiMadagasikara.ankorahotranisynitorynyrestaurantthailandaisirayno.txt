ANKORAHOTRA : NISY NITORY NY “RESTAURANT THAILANDAIS” IRAY NOHO NY SAKAFO LANY DATY – MIDI MADAGASIKARA

Ao amin’ny polisy miandraikitra an’iny boriborintany iny no nipetraka ny fitoriana ny alahady 
teo. Toa izao ny zava-nitranga, raha araka ny fitantaran’ny mpitory. Nisy ranom-boankazo izay 
lany daty nomen’ilay toeram-pisakafoana. Koa satria, noho ny hatsaran’ny toerana, dia tsy nisy 
eritreritra ny hijery izany ilay fianakaviana mpanjifa. Rehefa nisotro, izay vao nahatsikaritra 
misy tsiron’asidra ilay rano fanalana hetaheta. Teo no nanomboka niakatra ny feo raha nangataka 
hahazo ny tompon’andraikitra ireo mpanjifa. Tompon’andraikitra izay tsy neken’izy ireo mihitsy 
hihaona aminy, raha araka ny fitarainan’ilay fianakaviana hatrany. Nahatsapa ireo fianakaviana, 
tsy mba nisy fanajana mihitsy, satria valy boraingina hatrany, sady miendrika fanambaniana no 
rehetra nanontaniana tamin’ilay ramatoa izay solon’ny tompon’andraikitra voalohany. Raha 
fantatra, dia lasa any ivelany ny tena tompon’io toerana io ary io ramatoa io no nasainy miandraikitra 
ny asany. Rehefa nomena indray ny fitambaran’ny lany dia hita fa sady tsy nisy NIF no tsy nisy STAT 
faktiora. Nantsoina ny laharana teo amin’ilay taratasy ary tsy nandeha koa. Tsy nanaiky hatramin’ny 
ireo fianakaviana izay narary koa ny roa tamin’izy ireo, ny alin’iny. Ny iray tsy maintsy nentina 
amin’ny “Clinique” rehefa nandoa tsy an-kijanona. Iny mba sitrana ihany fa ilay faharoa kosa tsy 
naiditra hopitaly ary mbola any hatramin’ny omaly. Nipetraka ny fitoriana noho ny fandrahonana, 
fivarotana entana lany daty ary ny fampiasana hosoka. Samy efa nohamarinin’ny mpitsabo, fa tena 
tokoa vokatry ny fihinanana sakafo misy poizina, ary nisy iray naiditra hopitaly, ny momba ireo 
izay nentina notsaboiny. Handrasana arak’izany ny fivoaran’ity raharaha ity. Raha any ivelany 
voamarina avokoa ny porofon’ny fitoriana toy izany, eo no ho eo ihany dia misy didy manidy ny toerana, 
mety hitera-doza ho an’ny hafa. 




















