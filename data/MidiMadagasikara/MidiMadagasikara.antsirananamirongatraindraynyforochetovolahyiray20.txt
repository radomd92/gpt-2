ANTSIRANANA : MIRONGATRA INDRAY NY « FOROCHE », TOVOLAHY IRAY 20 TAONA MATY VOATSINDRONA ANTSY – MIDI MADAGASIKARA

Raha elaela tsy re ny mahakasika ny resaka « foroche » tany amin’iny faritra Avaratry ny Nosy iny, 
niverina indray izy ankehitriny. Tovolahy iray tokony ho eo amin’ny 20 taona eo indray no maty notsindronin’ireo 
mahery fihetsika ; izay fantatra amin’ny anarana hoe « foroche » ny antsy. Efa niezahana ihany moa 
nanavotra ny ainy teny amin’ny hopitaly saingy tsy nisy azo natao intsony. Raha ny fanazavana hatrany 
dia tsara ny manamarika fa ireto andian-jatovo mpanao herisetra ireto dia tsy mandroba velively 
mangalatra fa mifaly amin’ny famonoana olona fotsiny ihany. Manoloana izany toe-javatra mampiferin’aina 
mponin’Antsiranana izany dia manambara ny eo anivon’ny polisy sy ny zandary eny an-toerana, fa 
mitandro hasasarana hatrany izy ireo amin’ny famongorana ity fikambanana ratsy izay mitera-doza 
an’ny fiarahamonina ity. Anisan’ny vahaolana mahomby indrindra amin’izany ady ho amin’ny fandriampahalemana 
ny famerenana ireto farany an-tsekoly na ny fanomezana azy ireo asa mazava mba tsy hahavoasarika 
ireo amin’ ny naman-dratsy. Ankilany kosa, dia mandroso hevitra ireo mponina ny amin’ny tokony 
an’ireto fikambanana ireto hatrany ifotony mihitsy amin’ny alàlan’ny fiadiana amin’ny kolikoly. 
ny fanamarihan’izy ireo hatrany mantsy, dia misy ireo ray aman-dreny manan-katao sy mahitahita 
manan-janaka tafiditra amin’ireny fikambanana ireny no manao kolikoly rehefa sendra voasambotry 
polisy ny zanany. Ka dia votsotra ho azy tsy nisy famotorana sy fanarahana hahafantarana izay tena 
izy ireo. Ao ihany koa ireo mandroso hevitra ny handefasana mpitandro filaminana avy ety Andrenivohitra. 
Matetika noho ny fahatahorana valifaty no mahatonga ny polisy tsy hihetsika sy tsy hanao ny asany 
sy an-davany. Hany ka manome vahana tanteraka an’ireto « foroche » ireto hanjakazaka eto aminay. 
hoy ny fanamarihan’ity renim-pianakaviana iray. Na izany na tsy izany, dia tsara hatrany ny manamarika 
efa misy ho eo amin’ny 6 taona eo izay no nisian’ity resaka « foroche » any amin’ny faritra Avaratry 
Nosy ity, nefa dia mbola izao manohy mampihorohoro ny mponina izao hatrany. Andrasana arak’izany 
mety ho fandraisana andraikitra ataon’ny fanjakana. 




















