SAMBAVA : RESAKA VATOSOA SANDOKA, OLONA IRAY VOASAMBOTRA NAIDITRA AM-PONJA VONJIMAIKA – MIDI MADAGASIKARA

Tsy kely lalana ny olon-dratsy ankehitriny izay te-hanan-karena tampoka. Tovolahy iray 25 taona 
mpisoloky avolenta amin’ny varotra vatosoa sandoka, no voasambotry ny Zandary, afak’omaly naraina, 
Sambava-Centre. Teo am-pitadiavana mpividy tamin’ny vatosoa sandoka milanja 18g eo ity mpisoloky 
no tra-tehaka noho ny fanomezam-baovao marim-pototra ny mpitandro filaminana, ary saika hamidy 
tapitrisa Ariary ireo safira hosoka izay namboarina tamin’ny vakim-pitaratra, ka rehefa nalona 
nandritra ny fotoana ela tao anaty “sachet”, dia lasa mitovy loko amin’ny vatosoa tena izy. Nandritra 
famotorana lalina natao azy no nilazan’ity jiolahy avy any Belambo, Kaominina Antsirabe Nord, 
Vohemar ity, fa avy any amin’ny tany niaviany no nanamboarana ireo vatosoa, ary mbola manana lehibe 
mpaniraka azy ka handeha hitady tombony fotsiny no anton-diany ao Sambava. Natolotra ny fitsarana 
voalohany tao Antalaha omaly antoandro ity mpisoloky, ary naiditra am-ponja vonjimaika. Mitohy 
ny fikarohana an’ireo namany, hoy ny loharanom-baovao akaiky ny mpitandro filaminana. 




















