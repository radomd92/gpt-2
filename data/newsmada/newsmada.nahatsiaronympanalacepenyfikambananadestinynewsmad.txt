NAHATSIARO NY MPANALA CEPE NY FIKAMBANANA DESTINY | NEWSMADA

Par Les Nouvelles sur 19/06/2017 

Nahazo fitaovam-pianarana hiatrehana fanadinana CEPE rahampitso, ireo mpianatra avy amin’ny 
T5 tao amin’ny EPP efatra ao amin’ny kaominina Ivato. Avy amin’ny fikambanana Destiny, izay tarihin’ny 
ben’ny Tanànan’Ivato, Randrianarisoa Hobisoa. 

Nahatratra 360 ireo mpianatra hiatrika fanadinana CEPE, rahampitso ao amin’ny Zap Ivato. Nahazo 
anjarany avokoa ireo. Nahitana penina, penisilihazo, gaoma, fitsipika…. tao anatin’izany. 

« Tanjona ny hananan’ny mpianatra fitaovana ampy entiny miatrika ny fanadinana », hoy ny filohan’ny 
Destiny, Randrianarisoa Hobisoa. « Fanadinam-panjakana voalohany amin’ny fiainan’ny mpianatra 
CEPE ka rariny loatra raha mendrika ny hotohanana izy ireo », hoy hatrany ny fanazavana. 

Nilaza kosa ny mpampianatra fa misy amin’ireo mpianatra tena tsy manana fitaovana entina miatrika 
mihitsy noho ny fahasahiranan’ny ray aman-dreny. Manampy betsaka ireo mpianatra, araka izany, 
fanomezana avy amin’ny fikambanana izao. 

Marihina fa miaina amin’ny fanampiana avy amin’ireo malala-tanana sy ny herim-pon’ny mpikambana 
fikambanana Destiny hahafahany manao izao asa sosialy izao. 

Efa fanao isan-taona ny mizara fitaovana ho an’ny mpianatra hanala fanadinana. Mitsimbina manokana 
renim-pianakaviana ao amin’ny kaominina Ivato ihany koa ny ity fikambanana Destiny ity. 



Les commentaires sont fermées. 

