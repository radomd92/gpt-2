FAHASALAMAN’NY RENY SY ZAZA :: HAMETRAHANA TOERANA FANAOVAM-BAKSINY IREO CSB II SY NY HOPITALY LEHIBE • AORAHA

Ho fanampiana amin’ny fanenta­nana ny olona hanao vaksiny sy hiantohana ny fitohizan’izany hatramin’ 
farany no antony hametrahana toerana fanaovam-baksiny amin’ireo hopitaly lehibe sy toeram-pitsaboana 
II manerana an’i Madagasikara, izay hiantsorohan’ ny minisiteran’ny Fahasalamam-bahoaka. 

Tetsy amin’ny hopitalin’ ny reny sy zaza Ambohimi­andra no nanombohana izany, sady notokanana 
fomba ofisialy, omaly. Tanjona ny hahavitana vaksiny ny zaza malagasy rehetra mba hisorohana 
aretina sy hampihenana ny taham-pahafatesan’ny reny sy ny zaza. 

“Androany (Ndrl: omaly) no fotoana hanombohana ny hetsika fanaovana vaksiny amin’ny hopitaly 
eto amintsika. Zon’ny zanantsika ny ho salama ka tokony ho arovana amin’ny aretina izy ireo. Ho 
eto Madaga­sikara, maimaim-poana ny fanaovana vaksiny. Eto Madagasikara, dia 33% na iray ampahatelon’ny 
latsaky ny roa taona ihany no naha­vita ny vaksiny rehetra mialoha ny faha herintaonany tamin’ny 
2018”, hoy Rajoelina Mialy, vadin’ny Filohan’ny Repoblika sady filohan’ny fikambanana Fitia, 
ny lahateniny. 

Fantatra fa hisokatra ho an’ny rehetra ity toerana fanao­vam-baksiny ity. “Raisina avokoa ireo 
hanao vaksiny eto amin’ny hopitaly, na tsy ety amin’ny manodidina aza. Misy avy any Ivato tonga 
ny zanany atao vaksiny eto. Mila hatsaraina fotsiny ny fomba fandraisana ny olona mba hampazoto 
hanohy ny fanaovam-ba­ksiny”, araka ny nambaran’ny dokotera Raharimanana Céline Sahara, lehiben’ny sampan-draharahan’ny fanao­­vam-baksiny ao amin’ny hopitaly Ambohimiandra. 

Miezaka manatona ny ray aman-dreny ny mpiasan’ ny fahasalamana, toy ny fanaovana vaksiny ny zanaky 
mpivarotra amin’ireo tsena lehibe valo eto an-drenivohitra. Fantatra fa tsy manam-potoana hanatonana 
izy ireo. Tanjona ny mba ho vita vaksiny avokoa ny ankizy rehetra, hoy ny dokotera Ramamonjisoa 
talen’ny fandaharanasan’ny vaksiny ao amin’ny minisitera. 









Enregistrer mon nom, mon e-mail et mon site web dans le navigateur pour mon prochain commentaire. 



