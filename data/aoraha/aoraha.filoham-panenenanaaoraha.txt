FILOHAM-PANENENANA • AORAHA

Loharanom-pifaliana sy firavoravoana ho an’ny sasany. Hatairana ho an’ny hafa. Fa tsy vitsy ihany 
ireo tsy nihetsi-bolomaso, taorian’ ny fahenoana mivantana ny lahatenin-dRajaonarimampianina 
momba ny fametraham-pialany tsy ho Filoham-pirenena intsony noho izy kandidà amin’ny fifidianana 
hatao amin’ny 7 novambra ho avy izao. Ny Malagasy tsy miandany na amin’iza na amin’iza no nivoaka 
mpandresy manoloana an’izao fihetsiketsehana pôlitika eto amintsika izao. Mahagaga ny mandre 
Filoha teo aloha mimenomenona sy be fanakianana momba ny tsy fahalavorarian’ny Lalàm-panorenana 
nanery azy tsy maintsy hiala tamin’ny toerany. Raha nanana mpanolotsaina amin’ny lafiny lalàna 
nahay izy dia tokony ho nahita ny irika nanamboarana an’io Lalàm-panorenana narafidrafitra fahatany 
toa natao ho an’olon-tokana teto amin’ny firenena io. 

Vao tamin’ity herinandro ity ny amiraly Ratsiraka Didier no nampatsiahy fa niaraka tamina Lalàm-panorenana 
raha nanontany ny hevitry ny vahoaka mila na tsy mila azy, tamin’ny taona 1975. Nikitika ny Lalàm-panorenan’ny 
Fahatelo Ravalomanana Marc, taorian’ny nahalany azy tamin’ny taona 2002. Ny minitra farany naha 
azy ingahy Rajaonarimampianina Hery vao mametraka ny andraikitra ao am-pelantanan’ny mpifidy 
toy ny manafatra hoe: “raha lany izy dia hitondra Lalàm-panorenana vaovao”. Mampanadino vetivety 
ny pôlitika? Teo aminao ny fahefana andriamatoa Filoha teo aloha kanefa tsy nanao na inona na inona 
Ny tetezamita tsy tao anatin’ny lamina mifanaraka tamin’ny Lalàm-panorenana sady notsipahina sy nosazian’ny iraisam-pirenena aza nahavita nampandany lalàna, izay mbola nankatoavinao 
ny firenena nandritra ny efa-taona sy tapany ihany koa. Fa ny nenina, hono, moa tsy ao aloha hananatra… 









Enregistrer mon nom, mon e-mail et mon site web dans le navigateur pour mon prochain commentaire. 



