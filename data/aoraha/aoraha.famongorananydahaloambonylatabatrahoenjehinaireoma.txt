FAMONGORANA NY DAHALO AMBONY LATABATRA :: HOENJEHINA IREO MANAMPAHEFANA MPIRAY TSIKOMBAKOMBA AMIN’NY MPANAO ASA RATSY • AORAHA

Hisambotra an’ireo trondro vaventy izay mpamorika ny mpiray tanindrazana. Tsy nitsitsy teny 
hentitra ny Praiminisitra Ntsay Christian raha nanambara ny fahavononan’ny governemanta handrava 
ifotony ny asan-dahalo sy ny asan-jiolahy eto Madagasikara. Mahatsapa mantsy ny lehiben’ny governemanta 
misy tambazotrana manampahefana miray tsikombakomba amin’ireo andian-dahalo sy andian-jiolahy 
matoa tsy foana mihitsy ny halatr’omby eto amintsika. “Misy ny mpitandro filaminana, ny tompon’andraikitra miaro ny lafin-tany, ny tontolon’ny Fitsarana 
tsikombakomba amin’ireo tambazotrana mpanao ratsy ireo”, hoy izy nandritra ny kabary nataony 
amin’ny kaominin’ Antsahameva, distrikan’i Morombe, ny alarobia hariva teo. Tsy hitazam-potsiny fa nilaza ny handray andraikitra handrava an’ireo karazana tambazotra mpiaro 
dahalo sy jiolahy ireo ny Praiminisitra. “Isika tsy maintsy hamantatra hoe iza avy ireo tambazotran’olon-dratsy 
tsikombakomba izay mampahory antsika ireo. Na inona na inona andraikiny na iza izy na iza, rehefa 
dia jiolahy. Tsy misy kajy io fa efa ela loatra no nijalian’ny vahoaka malagasy, ka tsy maintsy saziantsika 
ny lalàna ireny olon-dratsy ireny. Tsy kilalao ny resaka matoa ny tenako tonga aty aminareo. Hisy 
fanapahan-kevitra horaisina aorian’izao fitsidihana izao”, hoy ny Praiminisitra Ntsay Christian. 



Nasongadin’ny lehiben’ny governemanta nandritra an’ity kabariny ity ihany koa fa vonona hiroso 
fampiharana ny dina, araka ireo fepetra voarafitry ny fitondram-panjakana, ny tenany. Notsipihiny 
fa “tsy maintsy mifanaraka amin’ireo fifanekena napetraky ny fanjakana izany. Tsy hanao fitsaram-bahoaka 
fa efa nisy ny dina. Tsy noforonina izany. Hampihatra an’izany isika mba tsy hamerina ny ratsy nataony 
ireo andian’olona ireo. Tsy izao fitondrana izao mihitsy no hiaro olon-dratsy”, hoy izy. 

Taorian’ity fandalovany tao amin’ny kaominin’Antsahameva ity dia hitsidika faritra mena maromaro 
amin’ireo delegasiona tarihiny ny Praiminisitra. Handeha fiara tsy mataho-dalana hijery ny 
any amin’iny faritra atsimo iny ny tenany. Nanambara izy fa hisy ny fivoriana manokana hotanterahiny 
amin’ireo manampahefana any Toliara. 









Enregistrer mon nom, mon e-mail et mon site web dans le navigateur pour mon prochain commentaire. 



