HALATRA TAO AMIN’NY MOSQUÉE 67HA : MISY MANOSO-POTAKA NY RAIAMANDREN’IREO MPINO SILAMO – MIDI MADAGASIKARA

Nisehoana halatra fitaovana nitentina teo enina hetsy ariary teo ny tao amin’ny Mosquée tetsy 
ny volana lasa teo. Nitory araka izany ny tompon’andraikitra. Niakatra fitsaràna ilay olona voarohirohy 
resaka io. Taty aorina anefa, fantatra fa nahazo fahafahana vonjimaika ilay olona. Nivadika tanteraka 
toe-draharaha hatreo. Nolazain’ity olona ity mantsy, izay atosika tompon’andraiki-panjakana 
teo aloha, izy ireto izay ireo samy mpino silamo avokoa, fa Raiamandrenibe iray avy ao amin’io Mosquée 
io no nitory azy. « Tsy ekenay izay filazana izany fa fanosoram-potaka tanteraka ny Raiamandreninay 
» hoy ny filazan’Atoa Ranaivoson Peter Adrien, filohan’ny Kômity mpitantana eo anivon’ity trano 
silamo ity. Namory ny mpanao gazety izy ireo, niaraka tamin’ny Kômitin’ny olon-kendry, ho fanazavana 
tranga nampiteraka savorovoro teo anivon’ireo mpino silamo ity. Araka ny fanazavana nomeny dia 
Komity mpitantana no nametraka fitoriana tany amin’ny mpitandro filaminana, amin’ny maha mbola 
ambany lalàna azy ireo, fa tsy io Raiamandrenibe io. Fanalam-baraka tanteraka ny fandraisan’ireo 
silamo an’izany zavatra izany. Nanamafy izany ireo solontenan’ny mpino silamo tafaresaka taminay. 
Olon-kendry sy manam-panahy io olona alain’izy ireo baraka io. Raiamandrenibe to-teny sy eken’ireo 
silamo ary mahavita mampitambatra ny rehetra. Tsy mahavita an’izany izy ary tsy manana fahefana 
izany rahateo, araka ny rafitra misy ao amin’ny Mosquée ». Izao savorovoro izao no misy, araka ny 
mpino hatrany, dia noho ny tsy mbola nahatafantsangana ilay Fikambanamben’ny Silamo eto Madagasikara, 
efa rava tamin’ny taona 2009. Miantso ny fitondram-panjaka araka izany izy ireo mba hijery ity 
ity, ary hanampy amin’ny fananganana io rafitra ofisialy io. 



