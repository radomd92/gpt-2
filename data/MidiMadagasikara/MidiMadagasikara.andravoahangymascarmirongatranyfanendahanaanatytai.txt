ANDRAVOAHANGY MASCAR : MIRONGATRA NY FANENDAHANA ANATY TAXI-BE – MIDI MADAGASIKARA

Ilay vao maraim-be misy ny tsenan’ny tantsaha iny, na amin’ny fotoana mahabe olona, indrindra 
amin’ilay antoandro miantomboka amin’ny 12 ora ka hatramin’ny roa eo ho eo. Amin’ireo fotoana 
no tena manao ny ataony ireo totakely eny amin’iny faritra Andravoahangy ambany, mitohy mahazo 
Mascar iny, amin’ny resaka fanendahana anaty taxibe. Araka ny voalazan’ny fampitam-baovao avy 
pôlisy dia ireo olona mindrana ny zotra H sy 194 no tena ataon’izy ireo lasibatra. Eo anatrehan’ny 
mponina dia tsy mipetra-potsiny ireo pôlisy avy ao amin’ny kaomisaria misahana iny faritra iny 
manao ny aina tsy ho zavatra amin’ny fihazàna ireto andiana mpanendaka ireto. Afak’omaly ary dia 
roa, 19 sy 24 taona no voasambotr’ireo mpitandro filaminana ireto teo am-panaovana ny asa ratsiny, 
Mascar. « Miaraka izy ireo ka rehefa hita milalao finday ilay olona dia sintoniny ny finday ary mitsoaka 
anaty elakelantrano makany Mahavoky. Mascar sy Andravoahangy no toerana fanaovan’izy ireo izany 
ratsiny izany », hoy ny fampitam-baovao. Raha izy roalahy ireto dia efa ho herintaona teo ho eo no 
ireo izany asa ratsiny izany ary finday maromaro ihany no efa lasa. Tsy mifidy araka izany izy ireo 
izay finday hita dia alainy. Tsy maka lavitra moa izy ireo aorian’ny asa ratsiny fa eny amin’ny manodidina 
ihany no hamarotan’ireto totakely izany finday halatra azony izany, ka manodidina ny enina alina 
no handefasany ny iray. Efa natolotra teny anivon’ny Fampanoavana izy roalahy ireto ary nadoboka 
avy hatrany miandry ny fotoam-pitsaràna azy. Mila mailo tanteraka araka izany ireo olona mpandeha 
amin’iny faritra iny, fa indrindra ireo anaty fiara fitateram-bahoaka. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

