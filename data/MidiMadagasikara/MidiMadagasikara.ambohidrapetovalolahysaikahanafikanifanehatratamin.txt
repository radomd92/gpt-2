AMBOHIDRAPETO : VALO LAHY SAIKA HANAFIKA, NIFANEHATRA TAMIN’NY MPITANDRO FILAMINANA – MIDI MADAGASIKARA

Nisesisesy ny fanafihana teny amin’iny faritra Ambohidrapeto iny ny alahady sy ny alatsinainy 
lasa teo. Araka ny loharanom-baovao dia saika tsy tanteraka avokoa izany fanafihana izany noho 
fahatongavan’ny mpitandro filaminana aloha teny an-toerana. Raha ny fantatra hatrany dia miisa 
amin’ny valo lahy eo ireo andian-jiolahy mikasa hanafika, mirongo fitaovam-piadiana mahery 
toy ny basy kalaky. Voalazan’ny mpitandro filaminana teny an-toerana fa ny alahady alina teo no 
hanafika mpivaro-damba ny andian’olona miisa eo amin’ny valo teo ho eo. Fihetsika nampiahiahy 
nahatonga ny olona niantso zandary avy hatrany. Nitsoaka avy hatrany izy ireo ary tsy tanteraka 
fanafihana raha vao tonga ireo mpitandro filaminana. Ny alatsinainy alina teo indray dia efa tafiditra 
anaty fivarotana zava-pisotro mihitsy ny bandy valo lahy, mitondra kalaky, no tonga teny an-toerana 
mpitandro filaminana. Nitsoaka avy hatrany indray ireo jiolahy ireo ary velona mihitsy ny fifampitifirana 
amin’ny roa tonta. Tsy nisy tratra aloha, na dia izany aza, efa mandeha ny fikarohana isan-karazany 
an-toerana, raha ny loharanom-baovao hatrany. Manentana ny olona hatrany ireo mpitandro filaminana 
avy hatrany, raha misy olona mampiahiahy mihaodihaody any amin’ireo faritra mafana. 



