HOSOKA SY FANODINKODINAM-BOLA  TSY AFA-BELA I CLAUDINE, OLONA IRAY HAFA MD | NEWSMADA

Par Taratra sur 14/12/2017 

Naiditra am-ponja vonjimaika, omaly hariva, ny tompon’andraikitra teo aloha iray, tao amin’ny 
Fampianarana teknika, voarohirohy ho nanao hosoka sy fanodinkodinam-bola, tamin’ny fanamboarana 
lycée teknika, tany Ambalavao. Tafiditra ao anatin’izany koa Rtoa Razaimamonjy Claudine, araka 
loharanom-baovao ihany. 

Raharaha hafa indray koa. Nidoboka am-ponja vonjimaika (MD) eny Antanimora avy hatrany io tompon’andraikitra 
teo aloha io taorian’ny famotorana natao azy , manoloana ny naha voarohirohy ny tenany ho tafiditra 
raharaha maloto izany. Anisan’izany ny resaka tsenan’asam-panjakana mitentina hatrany amin’ny 
tapitrisa Ar, tokony nanamboarana lycée teknika any amin’ny kaominina Ambalavao, ny taona 2016. 
natao famotorana niaraka taminy koa ary niatrika izany Razaimamonjy Claudine. Fito ireo ahina 
tafiditra amin’ity fanaovana hosoka sy fanodinkodinam-bolam-panjakana ity saingy mbola ifampitadiavana 
dimy ankoatra azy mianadahy tonga tetsy amin’ny 67 ha ireo. Samy tsy afa-bela avokoa izy ireo izany. 

Mbola MD any Manjakandriana Razaimamonjy Claudine… 

Na izany aza, mbola MD any Manjakandriana amin’ny raharaha hafa teo aloha amin’ny naha voarohirohy 
amin’ny fanodinkodinam-bolam-panjakana tahaka izao Razaimamonjy Claudine. Mbola andrasana 
hampiakarana azy eny anivon’ny fitsarana momba izany. 

Midika izany fa voarohirohy amin’ny ankamaroan’ny tsenan’asam-panjakana ity olona akaiky ny 
ity. Tsy mahavita samirery izany anefa ny tenany fa misy hatrany tompon’andraikitra ambony mifandray 
sy ahina ho ao ambadik’izany hatrany, saingy tsy mbola misy tohiny hatramin’izao. Iza avokoa izy 
ary aiza amin’izao fotoana izao ? 

Fanadihadiana lalina nataon’ny Bianco 

Etsy andaniny, mitohy ny asa fanadiovana sy ny hetsika tanterahin’ny Bianco. Anisan’izany ity 
iray nandalo tetsy amin’ny CPAC ity, niainga amin’ny fanadihadiana lalina nataon’izy ireo. Tsy 
hisy intsony rahateo ny tsy matimanota na iza na iza manoloana ny volam-panjakana voahodinkodina 
itony na ny harem-pirenena… Ilaina hapetraka sy hampiharina koa ny fanjakana tan-dalàna. 

Ankoatra izany, efa nampanantena ny fitondrana fa hapetraka tsy ho ela ny rafi-pitsarana hiady 
kolikoly (Pac) ary mpitsara voafantina sy nandalo mason-tsivana ireo handrafitra izany, ka tsy 
hiseho intsony ny fitongilanana na koa ny ho afa-maina amin’ny heloka nataony teto amin’ny firenena. 



Les commentaires sont fermées. 

