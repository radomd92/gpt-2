ANOSIZATO ANDREFANA  : VOKATRY NY FANDEHANANA MAFY, FIARA IRAY TAFATSOFOKA TAO AMBANY KAMIAOBE | NEWSMADA

Par Taratra sur 26/05/2016 

Potika mihitsy ny lohan’ny fiara kely iray tafatsofoka tao ambanin’ity kamiaobe ity teny Anosizato 
omaly maraina tamin’ny 6 ora sy 30 mn. Vokatry ny fandehanana mafy no nahatonga ny loza… 



Niteraka fitohanan’ny fifamoivoizana nandritra ny ora maromaro ity lozam-piarakodia nitranga 
Anosizato Andrefana, omaly maraina ity. Tafatsofoka tany ambany kamiao ny lohan’ity fiara ity 
tsy nahafehy ny familiana intsony ny mpamily vokatry fandehanana mafy, araka ny fanazavan’ireo 
nahita ny fitrangan’ny loza teny an-toerana. Potika tanteraka ny lohan’ilay fiara nitrongy avy 
raha tsy nahitana fahasimbana kosa ilay kamiaobe notrongisiny avy any aoriana. Soa ihany fa tsy 
ny aina nafoy na teo aza ny fahasimbana nahazo ilay fiara. Nilaza kosa anefa ireo olona nanatri-maso 
naratra ihany ireo olona tao anatin’ilay fiara noho ny dona nahazo azy ireo. 

Mba tsy hampitohana ny fifamoivozaina, misy ny rindran-damina sy lamin’asa manokana napetrak’ireo 
misahana ny fifamoivoizana amin’iny faritra Anosizato sy ny manodidina iny. Misy fotoana alefan’ny 
lalandroa ny fampiasana ny lalana manomboka eo amin’ny tetezan’Anosizato mihazo an’Ampitatafika 
toy izany koa ny avy any Ampitatafika mihazo an’Anosizato. Manafaingana ny fifamoivoizana sy 
fitohanan’ny fiara rahateo izany, raha ny fanazavana. 

Na eo aza anefa izany, misy amin’ireo fiara sasany no manararaotra mampiakatra ny hafainganam-pandeha 
tsy mahafehy ny familiana intsony ka loza ny iafarany. 

Tokony hitandrina hatrany ny tsirairay amin’ny fampiasana iny lalana iny satria tery rahateo 
lalana. 



Les commentaires sont fermées. 

