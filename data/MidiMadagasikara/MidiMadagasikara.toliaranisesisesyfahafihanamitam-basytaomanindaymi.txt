TOLIARA : NISESISESY FAHAFIHANA MITAM-BASY TAO MANINDAY – MIDI MADAGASIKARA

Ambenan’ny mpitandro filaminana mafy amin’izao, esorina ireo mibodo ny tanin’ny oniversite. 

Tao anatin’ny iray volana dia fanafihana mitam-basy efatra no nitranga tao amin’ny oniversite 
Toliara. Ny roa tamin’ireo nahafatesan’olona roa (mpianatra sy zazalahy 17 taona). Nanomboka 
hariva dia mpitandro filaminana miisa enina no miambina sy manao fisafoana amin’ireo faritra 
dimy fidiran’ny jiolahy, ho fiarovana ny ain’ireo mpianatra sy mpampianatra monina eny sy ny fananany. 
Hitety an’ireo fokontany manodidina izahay tompon’andraikitra hampahafantatra ny mponina 
tsy azo ivezivezena sy hidiran’ny olon-kafa intsony ny ao amin’ny faritry ny oniversite manomboka 
5 ora maraina ka hatramin’ny valo ora alina. Handraisana fepetra ihany koa ireo mpianatra tsy tan-dalàna 
hoy ny filohan’ny oniversite Toliara, Pr Dina Alphonse. 

Nahitsy fiteny Ingahy Filoha omaly antoandro, nitafa tamin’ny mpanao gazety, fa « hoesorina amin’ny 
tsy ho ela ireo olona manorina trano sy mipetraka mibodo ny tanin’ny oniversite mirefy 350ha ». 
anatin’ny dimy taona nitantanany ity departemanta ity dia betsaka, hoy izy, ireo fotodrafitrasa 
lalam-piofanana vaovao naorina, toy ny « faculté de médicine » sy « IST ». Teo ihany koa ny fampitaovana 
vaovao manaraka ny toetry ny andro an’ireo sampam-pianarana maro samihafa, mba ho tombontsoan’ny 
manodidina ny 7 000 mandrato fianarana ao. 



