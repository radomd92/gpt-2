FIOVAOVAN’NY TOETR’ANDRO  : HO RINGANA NY 25%-N’NY BIBY ETO AMINTSIKA | NEWSMADA

Par Taratra sur 15/03/2018 

Tandindomin-doza ny zavamananaina, indrindra ny biby eto amintsika, ankoatra ny faharinganan’ny 
vokatry ny fiovaovan’ny toetr’andro. Antony, hiakatra ny hafanana, ka maro amin’izy ireny ny 
hahatanty ary ho ringana ny hiafarany. 

Mampanahy mafy ! Namoaka tatitra ireo mpikaroka iraisam-pirenena, omaly 14 marsa, mitondra ny 
hoe « Ny fiainan’ny bididia maneran-tany ao anatin’ny hafanana ». Manaitra ny rehetra ity tatitra 
mikasika ny fiantrainkan’ny fiovan’ny toetr’andro any amin’ny faritra 35 laharam-pahamehana 
fiarovana ny zavamananaina ary anisany i Madagasikara. 

Saika manana ny mampiavaka manokana avokoa ireo faritra tandindomin-doza ireo ary mampatahotra 
tombatombana hitan’ireo mpikaroka. Eto Madagasikara, ho ringana ny 25%-n’ny biby amin’ny taona 
raha vao hitombo 2°C ny hafanan’ny tany. Araka ity fanadihadiana ity, anisan’ny mahatonga io faharinganan’ny 
io ny fahapotehan’ny toeram-ponenan’izy ireo. Tandindomin-doza ny 14%-n’ny vorona, ny 7%-n’ny 
mampinono ary mbola ambony miohatra amin’ireo taha ireo ny zavamaniry, ny biby mandady sy mikisaka. 

Araka ny tatitry ny fikambanana WWF, ny taona 2015, hihena 60% ny karazana varika miisa 57 raha vao 
2°C hatramin’ny 4°C ny maripan’ny tany eto Madagasikara. 

Efa miakatra ny maripana eto amintsika 

Vokany, faritra telo ny fantatra fa mety hitsoahan’ireo varika eto amintsika, ny faritr’alan’i 
(Sava-Analanjirofo), ny reniranon’i Mangoky (Menabe-Atsmo Andrefana) ary ny tapany avaratra 
Nosy, ka anisany ny any Ankarafantsika. 

Iaraha-mahita anefa fa efa tsy mitsaha-miakatra ny maripana eto amintsika amin’izao taona 2018 
Efa tafakatra 38°C ny any Toliara tamin’ity herinandro ity, raha tokony ho 35-36°C ny salan’ny 
isan-taona. 

Fehiny, mety ho tanteraka ireo voalaza ireo manomboka izao, tsy hahatratra ny taona 2080 raha mitohy 
ny fanimban’ny olombelona ny ala, fonenan’ireo biby, vokatry ny doro ala, ny fitrandrahana harena 
tany, sns. 

Njaka Andriantefiarinesy 

Les commentaires sont fermées. 

