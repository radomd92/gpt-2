FOTOAM-PIALAN-TSASATRY NY MPIANATRA : BE MPANDEHA INDRINDRA NY MANKANY MAHAJANGA | NEWSMADA

Par Taratra sur 16/08/2016 

Ao anatin’ny vanim-potoana fialantsasatry ny mpianatra izao. Any Mahajanga, 600 km avy eto an-dRenivohitra 
be mpandeha indrindra, amina faritra maro manerana ny Nosy. Noho izay fahamaroan’ny mpandeha, 
eny ny fanararaotan’ ireo kaoperativa mpitatitra sasany. 

Nanomboka ny volana jolay, mitohy amin’izao volana aogositra izao, mitombo hatrany ny mpandeha 
Mahajanga, Kaoperativa tsy latsaky ny 10, samy mahafeno ny fiarany izay mandeha avokoa. Maraina 
7 ora, tolakandro amin’ny 4 ora, hariva, amin’ny 6 ora na 7 ora samy fotoana fiaingana avy eo Ambodivona. 
(sprinter no betsaka) 40 – 50 isan’andro eo ho eo ny midina mankany Mahajanga isan’andro amin’izao 
izao. 30.000 Ar ny saran-dalana. Talohan’ny volana jona, mbola 25.000 Ar. 

Misy mampiakatra 35.000 Ar tampoka 

Misy ny fotoana sasany tsy maharaka mihitsy ny fiara miainga avy eo Ambodivona, koa tsy mahataitra 
sasany, ny mampiakatra an-tsokosoko saran-dalana 35.000 Ar tampoka eo , ary ao ireo sahy mametraka 
dimy isaky ny fitoerana raha tokony ho efatra. Mandeha “milamina” ireny fiara ireny, tsy misy tokony 
ny mpitandro filaminana noho ny antony efa diso fantatry ny rehetra. Ny mpandeha mijaly ; mbola 
mandeha mafy ny mpamily sasany ; raha tokony ho mpamily roa, mpamily iray ihany ; entana misavovona. 

Ireo rehetra ireo tsy misy fitsinjovana ny ain’ny mpandeha. Manararaotra samy mitady ny tombony 
indrindra avokoa ireo rehetra miasa ho amin’izany. Amin’ireny fiara mitondra mpandeha mihoatra 
anefa, tsy afaka miantoka intsony ny trano fiantohana raha sanatria loza mitranga. Raha ny fantatra, 
ahitana tompon’andraikitra avy amin’ny minisiteran’ny Fitaterana na ny ATT tonga manara-maso 
an-toerana. Tsy eo Ambodivona ihany fa eny amin’ny “Fasan’ny karana” ihany koa, zotra mianatsimo. 



Les commentaires sont fermées. 

