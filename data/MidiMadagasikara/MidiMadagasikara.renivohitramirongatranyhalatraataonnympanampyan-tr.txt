RENIVOHITRA : MIRONGATRA NY HALATRA ATAON’NY MPANAMPY AN-TRANO – MIDI MADAGASIKARA

Saika efa ahitana mpanampy an-trano avokoa amin’izao fotoana izao ireo tokantrano eto amintsika, 
fa ny eto an-drenivohitra. Mazàna olona hafarana avy any ambanivohitra izy ireny, na ihany koa 
any amin’ireo “agence” mpikarakara izany. Mihodina manodidina ny telo alina ariary no ho miakatra 
karaman’izy ireo, raha ny fanadihadiana nataonay teny anivon’iretsy farany. Olona atokisana, 
tokoa dia efa miankina amin’ireo mpanampy avokoa ny fandehanan’ny fiainana ao amin’ny tokantrano 
azy. Tato ho ato anefa, indrindra fa teny amin’iny faritra Analamahitsy, Manjarakary sy ny tariny 
dia nirongatra tanteraka ny halatra ataon’ireo mpanampy an-trano. Andro vitsivitsy monja no 
amin’ilay tokantrano izy ireo dia efa fongana tanteraka ireo entana sarobidy sy vola. Aorian’izay 
iny izy ireo no tsy hita intsony. Mety ho tafakatra an-tapitrisany maro mihitsy ny teti-bidin’ireo 
very amin’izy fotoana izay. Mahazo fitarainana tsy latsaky ny valo isam-bolana eo izahay mikasika 
tranga izany, raha ny filazan’ny tompon’andraikitra voalohany ao kaomisarian’ny boriborintany 
Teo anatrehan’izany, vehivavy roa, 30 sy 40 taona samy mpanampy an-trano no tra-tehak’ireo pôlisy 
ity resaka fangalarana ity. Volabe, firavaka ary entana maro no nalain’ireto roavavy ireto. Efa 
amin’ny tompony ireo entana, raha efa najifa kosa ny vola. Angom-baovao tetsy sy teroa ihany koa 
nahafantarana fa misy amin’ireo orinasa na olona mpanome mpanampy an-trano no toa hoe miray tsikombakomba 
amin’ireto farany, mampiofana azy ireo amin’ny fangalarana. Mazava ho azy fa tsy maintsy misy 
hisasahana ao. Tokony hitandrina ny tsirairay araka izany, sao ny tena ihany nampiditra jiolahy 
! 



