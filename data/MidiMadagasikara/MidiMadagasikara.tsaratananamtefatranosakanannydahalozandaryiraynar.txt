TSARATANANA : MÔTÔ EFATRA NOSAKANAN’NY DAHALO, ZANDARY IRAY NARATRA – MIDI MADAGASIKARA

Tsy mihanona fotsiny amin’ny fangalaran’omby intsony ireo dahalo any amin’iny faritra Betsiboka 
fa efa miroso ihany koa amin’ny fanakanan-dalana. Ny alahady lasa teo, dia môtô efatra, izay nitondra 
valo no nosakanan’ andian-dahalo mirongo basy sy zava-maranitra tao amin’ny toerana antsoina 
Maroadabo, ao amin’ny fokontany Mandiamila, kaomina Sarobaratra, distrika Tsaratanana. Vokany, 
olon-dratsy avokoa ny entan’ireto olona ireto. Zandary iray kosa izay niaraka tamin’ireto môtô 
no naratra voan’ny bala rehefa niezaka nanohitra ireo olon-dratsy. 

Tokony ho tamin’ny sivy ora antoandro teo no nisehoan’ity fanafihana ity rehefa nipoitra tampoka 
any ireto olon-dratsy, nanakana ny lalan’ireto môtô. Toerana somary saro-dalana ny amin’iny 
iny, hany ka na kodiaran-droa na kamiao no fitaterana olona sy entana. Nandray ny andraikiny avy 
ity mpitandro filaminana ity ary tsy nampiseho fihemorana akory, eny fa na dia izy irery aza no nanoloana 
olon-dratsy am-polony maro. Nisy avy hatrany fifampitifirana teo amin’ny roa tonta ka voa teo 
tanany ilay mpitandro filaminana. Nanararaotra nitsoaka kosa tetsy andanin’izay ireo mpanafika 
avy nahazo izay nilainy tamin’ireto mpandeha môtô ireto. Nisy avy hatrany moa ny antso vonjy natao 
zandary teny amin’iny manodidina. Ireto farany izay nidina avy hatrany teny an-toerana nanao 
fanarahan-dia sy ny fikarohana ireto mpanafika. Araka ny fampitam-baovao azo, dia faharatrana 
no nahazo ilay mpitandro filaminana ary tsy misy ahiana intsony ny amin’ny ainy. 




















