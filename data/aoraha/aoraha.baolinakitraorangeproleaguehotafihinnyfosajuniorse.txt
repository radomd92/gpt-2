BAOLINA KITRA – «ORANGE PRO LEAGUE» :: HOTAFIHIN’NY FOSA JUNIORS ENY VONTOVORONA NY CNAPS SPORT • AORAHA

Lalao goavana, isan’ireo hanamarika ny andro fahavalo amin’ny fiadiana ny ho tompondakan’i Madagasikara, 
baolina kitra, Diviziona voalohany na ny “Orange Pro League” ny fifanandrinana eo amin’ny Cnaps 
sy ny Fosa Juniors FC, eny amin’ny kianjan’i Vontovorona, amin’ny sabotsy. 

Mbola tsy nahavita ireo lalao tara roa, hihaonany amin’ny Zanakala FC sy ny FCA Ilakaka, ny tompondakan’i 
2018. Mitarika vonjimaika eo amin’ny filaharana kosa ny solontenantsika tamin’ny fiadiana ny 
Kaonfederasiona farany teo. Manana isa fito ambin’ny folo ny ekipan’ny Cnaps Sport, raha sivy 
an’ny Fosa Juniors, taorian’ny andro fahafito tamin’ny fiafaran’ny herinandro teo. 

Ankoatra ireo dia hampiantrano indray ny ekipan’ny Zanakala FC ny laharana faharoa vonjimaika, 
eny amin’ny kianjaben’i Mahamasina, amin’ny sabotsy izao. Eny amin’ny kianjan’ny By Pass kosa 
handray ny ekipan’ny Tia Kitra FC ny Elgeco Plus. 

Ny alahady no hampiantrano ny ekipan’ny Club M Mananara eny amin’ny kianjaben’i Mahamasina ny 
seranam-piaramanidin’i Madagasikara, AS Adema. Aorian’io, no hifanandrina amin’ny ekipan’ny 
Jet Mada ny Ajesaia. Hany lalao any ivelan’Antananarivo ny fampiantranoan’ny FCA Ilakaka ny ekipan’ny 3FB Toliara 
amin’ny kianjan’ Ampasambazaha Fianarantsoa, amin’ny alahady. 









Enregistrer mon nom, mon e-mail et mon site web dans le navigateur pour mon prochain commentaire. 



