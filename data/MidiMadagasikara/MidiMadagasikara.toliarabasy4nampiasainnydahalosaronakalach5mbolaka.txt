TOLIARA : BASY 4 NAMPIASAIN’NY DAHALO SARONA, KALACH 5 MBOLA KAROHINA – MIDI MADAGASIKARA

Basy efatra (Kalachnikov 1, basim-borona 1, ary basy vita gasy Kidabonaly 2) nampiasain’ny dahalo 
Deba (Remenabila mandravarava any amin’ny distrikan’ i Toliara II) no saron’ny mpitandro filaminana 
amin’ny kaominina Maromiandra, tamin’ity herinandro ity, taorinan’ny hetsika natao ny 24 martsa 
teo. « Mbola karohina kosa amin’izao ary tsy hamelanay raha tsy tafaverina amin’ny mpitandro filaminana 
basy kalach dimy any amin’ireto andian-dahalo ireto, miampy omby 40 very sy ireo omby najavona 
hita talohan’io », hoy ny Chef d’Escadron Tsiketa Janvier Parfait, « Commandant de Compagnie »n-ny 
ao Toliara. Raha ny fanazavan’ity manamboninahitra ambony ity dia matotra ny fiaraha-miasan’ny Zandary 
Zama (andian-tanora sahy mifanehitra amin’ny malaso) izay mahafantatra ny tsiambaratelon’ny 
hanafenan’ireo dahalo ny omby halatra sy ny fombafomba fanafihan’ny malaso. Marihina fa Zama 
nanara-dia no lavon’ny balan’ireo Deba. 



