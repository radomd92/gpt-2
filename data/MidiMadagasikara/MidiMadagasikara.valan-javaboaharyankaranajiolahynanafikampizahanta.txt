VALAN-JAVABOAHARY ANKARANA : JIOLAHY NANAFIKA MPIZAHANTANY, NIHARAN’NY FITSARAM-BAHOAKA – MIDI MADAGASIKARA

Jiolahy voalaza fa nanafika mpizahan-tany tao amin’ny valan-javaboahary Ankarana, tany Ambilobe 
maty niharan’ny fitsarambahoaka rehefa voasambotr’ireto farany. Nisy roa hafa naman’ity olon-dratsy 
kosa tafaporitsaka tamin’izany. Ny zava-nitranga : ny faran’ny herinandro lasa teo dia mpizahantany, 
vahiny sy malagasy no niharan’ny fanafihan-jiolahy tao amin’io valan-javaboahary io. Telolahy 
olon-dratsy, ary nirongo basy sy zava-maranitra. Avy hatrany dia ny vola sy ny zavatra sarobidy 
amin’ireto mpitsidika valan-javaboahary ireto no notakian’ireto olon-dratsy. Nentin’ny tahotra 
nanaiky tsy fidiny izay notakian’ireto mpanafika izy ireo, eny fa na dia maro aza mihoatra an’ireo 
Nony azon’ireo olon-dratsy izay zavatra notadiaviny dia nitsoaka avy hatrany izy ireo. Nampandrenesina 
hatrany teo ireo tompon’andraikitra isan-tsokajiny avy tao amin’ity toerana ity. Niara-nirohotra 
koa ny fokonolona nikaroka ireto olon-dratsy ireto. Tsy lasa lavitra araka izany dia fantatra 
azon’ireo mponina ny iray, raha tafatsoaka ireo ambiny. Niharan’ny hatezeran’ireo fokonolona 
hatrany ity voasambotra ary tsy namelan’iretsy nahasambotra raha tsy afaka ny ainy. Mbola tratra 
amin’ity olon-dratsy ity moa ny iray tamin’ireo sakaosy izay nisy entana sarobidy sy vola izay 
voaroba. Efa andalam-pikarohana ireo tafatsoaka kosa ny mpitandro filaminana amin’izao. 




















