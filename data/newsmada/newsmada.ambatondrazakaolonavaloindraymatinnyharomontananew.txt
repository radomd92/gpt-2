AMBATONDRAZAKA: OLONA VALO INDRAY MATIN’NY HAROMONTANA | NEWSMADA

Par Taratra sur 04/08/2017 

Faritra mena amin’ny fihanaky ny aretina haromontana ao amin’ny faritra Alaotra Mangoro amin’izao 
izao. Olona valo indray matin’ity aretina azo amin’ny kaikitry ny alika ity ka ny dimy tao Ambatondrazaka 
tao amin’ny kaominina Bejofo kosa ny telo… 

Mirongatra ny aretina haromontana ao amin’ny faritra Alaotra Mangoro. Manaporofo izany ny antontan’isa 
avy any an-toerana. Olona valo indray namoy ny ainy noho ity valan’aretina avy amin’ny kaikitry 
alika mpirenireny ity. Ny dimy tao amin’ny kaominina ambonivohitr’Ambatondrazaka raha tao amin’ny 
Bejofo kosa ny telo. 

Manoloana izany, nanao fanambarana ny prefen’Ambatondrazaka, Rakotondrasoa Daniel fa hisy 
manokana ho famonoana ireo alika mpirenireny manerana ny tanàna izay hotontosaina ny 8 aogositra 
ho avy izao hiadiana amin’ny firongatry ny haromontana ao amin’ny faritra Alaotra Mangoro. “Mila 
andraikitra manandrify azy ny tsirairay manoloana ny firongatry ny haromontana. Faritra mena 
fihanaky ny aretina haromontana izao ny aty amin’ny faritra Alaotra Mangoro”, hoy izy. 

Tsy ny any amin’ny faritra Alaotra Mangoro ihany fa na eto an-drenivohitra aza, tsikaritra fa mitombo 
ny isan’ireo alika mpirenireny. Tsy voafehin’ny tompony intsony ny sasany amin’izy ireny ka mirenireny 
rehetra eny, hany ka manaitra olona ny hiafarany. 

Jerem-potsiny izany. Tsy misy fandraisana andraikitra matotra avy amin’ny tompon’andraikitra 
ireny alika mirenireny ireny. 



Les commentaires sont fermées. 

