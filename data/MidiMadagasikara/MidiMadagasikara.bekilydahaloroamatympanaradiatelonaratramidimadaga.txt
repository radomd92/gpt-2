BEKILY : DAHALO ROA MATY, MPANARADIA TELO NARATRA – MIDI MADAGASIKARA

Nitrangana fanafihan-dahalo mahery vaika indray tany amin’iny distrika Bekily iny ny alarobia 
teo. Vokany, nisy telo tamin’ireo fokonolona mpanara-dia no naratra voatifitr’ireo olon-dratsy, 
tamin’ireto farany kosa no tsy afaka manohy ny asa ratsiny intsony. Araka ny fampitam-baovao azo 
omby efatra valo miisa eo amin’ny 44 teo no nalain’ireo andian-dahalo nirongo basy tao amin’ny 
Morarano, kaominina Beraketa, distrika Bekily, ny alin’ny alarobia hifoha alakamisy teo. Avy 
dia nanaradia ireo fokonolona, nampian’ireo zandary avy ao amin’ny tobim-paritra Beraketa, 
tamin’ny Usad. Teo Antanimena, fokontany Ifarantsa, kaominina Beraketa no nifankatratra ireo 
sy ireo mpanenjika. Raikitra avy hatrany ny fifandonana. Vao nahatazana ireo mpanenjika mantsy 
dahalo dia nitifitra avy hatrany ka nahavoa ny sasany tamin’ireo fokonolona. Namaly tifitra kosa 
zandary teo anatrehan’izany ka nisy dahalo roa no lavo. Azo teny am-pelan-tanan’ireo dahalo kosa 
omby 44 isa raha maty nokapain’ireo olon-dratsy ny iray. « Ny vahoaka ao amin’ny faritra Androy 
misaotra ny fitondram-panjakana nandefa ny « Unité anti-dahalo » any Atsimo sy ny fampitaovana 
fitaovam-piadiana vaovao azon’izy ireo » hoy ny fampitam-baovao. 




















