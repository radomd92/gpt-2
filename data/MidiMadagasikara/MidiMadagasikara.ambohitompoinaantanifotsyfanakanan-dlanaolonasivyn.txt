AMBOHITOMPOINA ANTANIFOTSY : FANAKANAN-DÀLANA, OLONA SIVY NARATRA MAFY, 10 TAPITRISA AR LASAN’NY JIOLAHY – MIDI MADAGASIKARA

Jiolahy teo amin’ny 15 teo mirongo basy kalaky sy basy poleta no nanakan-dalana teo amin’ny lalana 
112, tamin’ny toerana antsoina hoe, Ambohikely, fokontany Ambodiharina, kaominina Ambohitompoina, 
Antanifotsy, ny zoma lasa teo, tokony ho tamin’ny 7ora sy sasany hariva teo. Fiara telo, niampy 
iray no lasibatra tamin’izany. Naratra vokatry ny fanafihana ny olona sivy. Vola mahery ny 10 tapitrisa 
kosa no lasan’ireo jiolahy, raha ny loharanom-baovao azo hatrany. Araka ny fanazavana dia nasian’ireo 
hazobe nitsivalana teo am-povoan-dalana. Tratran’ny fandrik’ireto malaso ireto tamin’izany 
fiara tsy mataho-dalana roa, mitondra ny marika Land Rover, niampy môtô be iray Honda, ary kamiô, 
ho aty an-drenivohitra. Vao tafajanona ireo fiara ireo dia avy hatrany dia nirarakompana ny tora-baton’ireo 
miaraka tamin’ny fanambanana basy. Naratra vokatr’ireo tora-bao ny mpandeha sivy, vaky noho 
ihany koa ny fitaratra alohan’ilay fiara tsy mataho-dalana iray. Nafatatotr’ireo andian-jiolahy 
eo ireo olona rehetra tao anaty fiara ary nendahin’izy ireo izay entana rehetra teny aminy. Lasan’izy 
ny lamba isan-karazany, niaraka tamina finday 40 ary ny volabe 10 tapitrisa ariary. Araka ny fantatra 
dia tsy nanapoaka basy ireto malaso mpanankan-dalana ireto. Raha efa ela no tsy nandrenesana fanakan-dalana 
faritra iny , izao nitranga izao indray. Efa eo am-pelantan’ny zandary ny raharaha amin’izao fotoana 
Nentina namonjy toeram-pitsaboana haingana kosa ireo naratra. 



