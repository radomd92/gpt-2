FANAFIHANA FIVAROTAM-PANAFODY :: MBOLA KAROHINA IREO JIOLAHY MPANDROBA • AORAHA

Samy tsy mbola nahitam-bokany ny fanadihadiana tamin’ny raharaha fanafihana ny farmasia Tsara 
Andavamamba sy ny farmasia Miaro etsy Ampefiloha, izay niseho herinandro lasa izay sy tamin’ny 
novambra 2018 lasa iny. Tsy mbola misy ny olona voasambotra noentina nalaina am-bavany tamin’ireo 
roa ireo, araka ny nambaran’ny polisy ao amin’ny Sampana heloka bevava na Bc etsy Anosy, izay misahana 
fanadihadiana rehetra noho ireo tranga ireo nisy fahafatesan’olona sy fanafihana mitam-basy. 

«Mahazo vaovao hatrany izahay momba ny fanafihana ny farmasia tetsy Ampefiloha. Tsy maintsy hamarinina 
vaovao voaray. Tsy havela iny raharaha iny», hoy ny mpanao famotorana. Tsy nitsitsy fa nahavita 
ain’olona ireo jiolahy nanafika ilay toeram-pivarotam-panafody tetsy Ampefiloha, ny harivan’ny 
20 novambra. Maty tsy tra-drano voatifitra ny lehilahy iray nividy fanafody tao. Ny mpitam-bola 
no noratrain’ ireo mpanafika tao amin’ilay fivarotam-panafody tetsy Andavamamba. Nanapoaka 
nampitahorana ny olona ireo jiolahy rehefa nahavita ny asa ratsiny. 

Samy vola an-tapitrisany maro no lasibatra tao amin’ireo farmasia roa ireo. Ny valin’ny fanadihadiana 
no hahafantarana na ekipa iray ihany ireo mpanafika nandroba farmasia roa na tsia. 









Enregistrer mon nom, mon e-mail et mon site web dans le navigateur pour mon prochain commentaire. 



