ANDRONONOBE AMBOHITRARAHABA : FANAFIHANA MPANDRAHARAHA, « SURVEILLANT GÉNÉRAL »-NA SEKOLY NY IRAY TAMIN’IREO JIOLAHY – MIDI MADAGASIKARA

Isan’ny ireo nampitaraina sy nampikaika ny mponina teny amin’iny faritra Avaradrano, manomboka 
Amboditsiry, Analamahitsy, Ambohitrarahaba sy ny maro hafa iny ireo andian’olon-dratsy fantatra 
anarana hoe « bande des 8 ». Anisan’ny nitondra faisana tamin’izany, vao ny herinandro lasa teo, 
mpandraharaha iray, monina eny Andrononobe Ambohitrarahaba, raha teo am-piomana ny handeha 
ny renivohitra. Andian-jiolahy maromaro, nirongo zava-maranitra sy basy no nanao amboletra 
tao amin’ny tranony ary nandrahoana azy ireo hamoaka ny vola tao an-trano. Rehefa somary namaly 
ity tompon-trano ity dia novonoina sy nambanana tamin’ny basy. Hany ka tsy afa-nanao na inona na 
intsony fa dia nanome ny vola rehetra tao aminy. Nitsoaka avy hatrany ireto farany raha vao nahazo 
nilainy. Ny tsy nampoizin’ireto farany anefa dia fantatra endrika soa aman-tsara mihitsy izy 
Raha ny fanazavana azo dia efa mpiasa tao amin’ity tokantrano ity ihany ny iray tamin’izy ireo, 
nandoko ny fiaran’ilay raim-pianakaviana. Ny iray kosa izay fantatra lehiben’ireto andian-jiolahy 
araka ny loharanom-baovao azo, dia mpanao « rugby » no sady « surveillant général » na sekoly iray 
amin’ny manodidina eny ihany. Rehefa nisy ny fametrahana fitarainana teny anivon’ireo tomponandraikitry 
filaminana dia nandray ny andraikiny avy hatrany ireto farany, ary niroso tamin’ny fikarohana 
ny fisamborana ireto olona efa fantatra ireto. Ny faran’ny herinandro teo no fantatra fa voasambotra 
sasany tamin’ireto andian-jiolahy ireto, ilay mpiasa sy ilay « surveillant général ». Mbola misy 
anefa ireo karohina fatratra amin’izao fotoana izao. Tamin’ny fanadihadiana nataon’ireo tompon’andraikitra 
nahafantarana ihany koa fa izy ireo no anisan’ny tompo-marika tamin’ny fanafihana ilay fivarotam-panafody 
tetsy Amboditsiry. Ary tsy izay ihany fa efa maro ireo fanafihana mitam-piadiana efa noketrehan’ireto 
ravan’ny mpitandro filaminana ireto. 




















