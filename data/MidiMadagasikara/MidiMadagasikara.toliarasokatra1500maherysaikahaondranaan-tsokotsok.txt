TOLIARA : SOKATRA 1 500 MAHERY SAIKA HAONDRANA AN-TSOKOTSOKO, SARONA – MIDI MADAGASIKARA

Nirongatra ny trafikana sokatra tato ho ato. Zana-tsokatra 310 saika haondrana an-tsokotsoko 
no tra-tehaky ny polisy tany Ampanihy Andrefana, ny faran’ny herinandro teo. Fiarabe taksiborosy 
an’i Taolagnaro sy Toliara no nitondrana an’ireto sokatra avy any Beloha Androy ireto, izay nafatratra 
anaty valizy maromaro. Olona efatra no voasambotra ary hatolotra ny fitsarana tsy ho ela, ka anisan’izany 
lehilahy tompon’ireo valizy sy ny mpamily mpanampy amin’ity fitateram-bahoaka, niray tsikombakomba 
mpanao trafika. Vao tsy ela izay, mbola tamin’ny RN 10 iny hatrany, saingy tao Andranovory Toliara 
no nahatrarana sokatra 643 nentina tamina fiara tsy mataho-dalana iray. Olona efatra ihany koa 
voasambotra. Misy mpiaro. Raha ny fanomezam-baovao avy amin’ny sampandraharahan’ny Rano sy Ala Atsimo Andrefana, 
sokatra maherin’ny 1 500 no tra-tehaka tato anatin’ny roa volana latsaka kely monja. Noho ny fiaraha-miasa 
tamin’ ireo olona tsara sitrapo tamin’ny fanomezam-baovao marim-pototra ny mpitandro filaminana 
nahazoana izao vokatra izao. Anisan’ny nampirongatra ity varomaizina ity tato ho ato ny fisiana 
ambony lava tanana sy mpanam-bola miaro hatrany an’ireo mpanao trafika sokatra tratra, ka lasa 
maty manota zara raha misazy, na tsy voasazy mihitsy, ireo mpandroba ny harem-pirenena, ary tsy 
ihany koa matetika ny tohin’ ireny fahatrarana olona manondrana sokatra ireny, raha araka ny fanazavana 
hatrany. 




















