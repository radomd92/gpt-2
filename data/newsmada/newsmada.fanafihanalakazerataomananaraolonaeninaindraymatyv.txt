FANAFIHANA LAKAZERA TAO MANANARA  : OLONA ENINA INDRAY MATY VOATIFITRY NY ZANDARY | NEWSMADA

Par Taratra sur 23/04/2018 

Olona enina amin’ireo andian’olona anjatony maro nanafika sy saika handoro ny “brigady Mananara” 
namoy ny ainy taorian’ny fifandonana teo amin’izy ireo sy ireo zandary niaro ny lakazera, ny asabotsy 
tamin’ny 11 ora maraina. Maty voatiftra avokoa ireo olona rehetra ireo. “Lehilahy iray no namono 
iray hafa mpiasany ny 19 avrily teo tany amin’ny fokontany Antananivo kaominina sy distrika Mananara 
Analanjirofo ka nandositra izy io avy eo. Naratra mafy io mpiasa io ka maty afaka telo andro. Nandre 
ny zandary avy ao Mananara ka nidina tany an-toerana hizaha ifotony ny raharaha sy hanao fitsirihana 
razana”, hoy ny zandary. “Raha vao nahita ireo zandary miisa telo tonga tany an-toerana ireo olona 
an-tanana dia tezitra satria nihevitra izy ireo fa efa voasambotr’izy ireo ilay mpamono olona 
izy ireo tonga tany. Nitaky ireo olona ireo ny hanolorana azy ireo ilay mpamono saingy nilaza ireo 
fa tsy mbola hita ny mpamono. Nenjehin’ireo olona ireo zandary izay nolazain’izy ireo fa miaro 
olona ka nandositra”, hoy ny fanazavana. 

Nandeha namonjy tany Mananara ireo olona anjatony ireo nitondra antsy lava sy lasantsy tamin’ny 
handorana ny lakazeran’ny borigady ny asabotsy maraina. “Na dia tampoka tamin’ireo zandary tao 
aza ny nandrenesana ny vaovao amin’ny fiavian’ireo olona ireo, mbola nahavita nametraka tady 
lamba miloko mena namaritana ny maha faritra mena ny lakazera izy ireo mba hatao sakana sy haseho 
olona ireo ny faritra tsy azony hihoarana”, hoy ny zandary. 



Nilaza ny mpitandro filaminana fa niezaka ny hifampiresaka tamin’ireo olona ireo ny zandary tamin’ny 
ireo saingy tsy nisy ny alaharo fa nanao amboletra ny hiditra sy handoro ny borigady hatrany izy 
“Nihoatra ny tsipiky ny faritra mena efa napetraka ireo andian’olona ireo na efa notenenina hijanona 
Tsy afaka niaro intsony ny birao, izay sady fiasana no fitehirizana fitaovam-piadiana mahery 
maro sy saropady ireo zandary noho izany. Nanakana hatramin’ny farany anefa ireo zandary niantsoantso 
nampitandrina fa hitifitra raha mbola manohy manatona ny birao izy ireo, kanjo arakarak’izay 
vao maika nampirohatra azy ireo. Tsy nisy hevitra hafa intsony noho izany nampijanonana ireo mpanafika 
ka voatery nitifitra ireo zandary nony farany”, hoy ihany ny fanazavana. Lavo noho izany ny olona 
ary mbola nisy koa ny naratra. Namoy ny ainy indray koa ny olona roa tamin’ireo naratra ireo rehefa 
tany amin’ny hopitaly. Nogiazana kosa ny lasantsy saika entin’izy ireo handoroana ny trano. 



Mifanohitra amin’izay ny voalazan’ny fianakavian’ny maty sy ny fokonolona. Milaza ireto farany 
valo ny maty ka maty omaly alahady tao amin’ny hopitaly ny roa. Sivy maratra mafy mbola tsaboina 
amin’ny hopitaly ka ny roa amin’ ireo efa miandry fiaramanidina manokana handefasana azy ho tsaboina 
Antananarivo, ary roa hafa mbola tsy mahatsiaro tena ao amin’ny efitra fameloman’aina. Misy iray 
mbola anatin’ny Bloc miandry fandidiana hanesorana bala. Andrasana ny tohin’ny raharaha, na 
nanazava aza ny zandary momba ity tranga tany Mananara ity. 



Les commentaires sont fermées. 

