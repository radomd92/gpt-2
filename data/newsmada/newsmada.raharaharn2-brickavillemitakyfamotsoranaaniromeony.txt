“RAHARAHA RN2- BRICKAVILLE” : MITAKY FAMOTSORANA AN’ I ROMEO NY FOKONOLONA | NEWSMADA

Par Taratra sur 05/12/2017 

Mifamahofaho eo ny raharaha! Nihetsika ny fokonolona any Brickaville omaly, ary nitabataba sy 
sora-baventy nitaky ny amoahana an’i Romeo na i Dada tsy misy hataka andro. Nilaza ireo andian’olona 
fa tsy Randrianandrasana Romeo Lucien, antsoina hoe Dada, mpivaro-kena no Dada mpampikarama 
mpitora-bato sy mpandrava taksibrosy fa Dada hafa mihitsy. “Ny anarana, tanim-boanjo”, hoy ny 
fokonolona notarihin’ i Bary Jean Julien, raha nitafa tamin’ny mpanao gazety tao Brickaville, 
tolak’ andron’ny alatsinainy teo. Nambaran’ ireto raiamandreny an-tanàna ireto fa olona marary 
no nosamborin’ny zandary ka noteren’ izy ireo hanonona olona ka izao tonga amin’ny fisamborana 
tsy izy izao. Hatramin’ny fotoana nanoratanay ny lahatsoratra eto Brickaville, somebisemby 
sora-baventy mitety tanànan’i Brickaville ny fokonolona maneho ny tsy fanekena ny fisamborana 
an’ i Romeo na i Dada mpivaro-kena. Nahemotra ny fampiakarana fampanoavana 

Andanin’izany, nahemotra ny fampiakarana ny raharaha ny fampanoavana, omaly tany Toamasina. 
9 ora maraina, omaly, no efa ningadona teo anoloan’ny lapan’ny Fitsarana ambaratonga voalohany 
fiaran’ny zandary niala avy tany Brickaville nitondra an-dRandrianandrasana Romeo Lucien, 
hampangaina ho atidohan’ny fitoraham-bato any Brickaville. Ity farany izay notronin’ny olona 
avy any an-toerana. Feno ny fiara sprinter lehibe iray mahazaka olona 28 ary mbola nampian’ny fianakavian’ 
ireo monina sy mipetraka any Toamasina. Efa tamin’ny 1 ora sy sasany vao fantatra fa hahemotra ny 
fampanoavana ny raharaha. 

Nilaza ny lehiben’ny zandary, faritra Atsinanana, raha nanontanian’ny mpanao gazety fa manana 
ny olona haneho hevitra. “Miandry ny fitsarana ny rehetra”, hoy izy nanamafy. Nivoatra tampoka 
raharaha, ary samy miandry ny tohiny ny rehetra. 





Les commentaires sont fermées. 

