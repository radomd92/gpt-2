BAOLINA KITRA - TOMPONDAKAN’I AFRIKA :: VOATAZON’NY FOSA JUNIORS ADY SAHALA NY TP MAZEMBE  • AORAHA

Vokatra mampisalasala samy aotra sy aotra, izay sady tsy ratsy nefa tsy tsara, no azon’ny klioba 
Madagasikara, taranja baolina kitra, Fosa Juniors, omaly, tany Mahajanga. Vitan’ity solontena 
ity ny nitazona ny haratony tsy hikobana nanoloana ny tompondaka Kongoley, Tout Puissant Mazembe 
amin’ny kianja Rabemananjara, saingy tsy nahatafiditra baolina ihany koa ny solontena malagasy. 

Mbola ho sarotsarotra ny miandry ny Fosa Juniors amin’ny lalao miverina any RD Congo amin’ny dingana 
fiadiana ny ho tompondakan’i Afrika isan-tarika. 

Niaro tena hatramin’ny farany ireo mpilalaon’i Boeny nanoloana an’ity klioba efa tompondakan’i 
in-dimy ity. Nanana fanafihana sy valim-panafihana tokony nahatafidirany baolina ihany ny Fosa 
nefa mbola mitoetra ho lesoka foana ny lafiny famonoam-baolina. 

Na izany aza, nambaran’ny mpanazatra, Rasoanaivo Titi, fa: « azo atao tsara, tahaka ny fihaonana 
Pamplemousses SC tany Maorisy ny hampiditra baolina any Congo amin’ny lalao miverina », na dia 
aza ny fahadisoam-panantenana tamin’ny lalao omaly. Vokatra tsy nampoizina 

Tsy nampoizina izao vokatra izao ho an’ny TP Mazembe. « Tsy afa-po tamin’ny zava-bitan’ny mpilalaonay 
Hahavita tsara noho ireny no anton-dianay teto. Tsy nahagaga kosa anefa ny vokatra satria ekipa 
ny Fosa juniors », hoy ny fanazavan’i Pamphile Mihayo, mpanazatra ny tompondaka Kôngôley 

Mafy ny fifandonana. Porofon’izany ny nahazahoan’ireo mpilalaon’ny ekipa avy any Congo karatra 
telo. Karatra mavo tokana kosa ho an’ny Malagasy. Nanao ny ainy tsy ho zavatra ny Fosa Juniors na 
aza ny tombony ara-batana nananan’ny TP Mazembe. « Azo atao tsara ny mifanandrina amin’ny ekipa 
toa an’io klioba nihaona tamintsika io. Mbola maro ny lesoka mila harenina amin’ny lalao miverina 
hoy indray ny mpanazatra malagasy. 

Manana roa herinandro ny Fosa Juniors hanitsiana an’izay tsy nety tamin’iny lalao voalohany tamin’ny 
Mazembe iny. Mila mailo hatrany ny tompondaka malagasy noho ny mety hanovan’ny mpifanandrina 
rehefa hilalao any amin’ny taniny. Saika mpila ravinahitra avokoa mantsy ny ankamaroan’ireo 
mandrafitra ny tompondaka Kôngôley. « Maro tamin’ireo mpilalao no tsy nanome ny zato isan-jato 
any aminy. Hojerena, araka izany, ny mety hanovana ny mpilalao », araka ny fanazavan’itsy mpanazatra 
itsy ihany. 

Sendra Rabearimanana 









Enregistrer mon nom, mon e-mail et mon site web dans le navigateur pour mon prochain commentaire. 



