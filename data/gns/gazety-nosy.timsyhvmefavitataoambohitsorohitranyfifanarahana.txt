TIM SY HVM : EFA VITA TAO AMBOHITSOROHITRA NY FIFANARAHANA

Raha hisy ny fihodinana faharoa, ny 19 desambra izao, dia fanontaniana mipetraka ny hoe: “iza amin’ireo 
tsy tafakatra amin’ny fihodinana voalohany no hanohana an’i Marc Ravalomanana, ary iza kosa no 
an’i Andry Rajoelina?”. Na mbola tsy nisy aza ny fanambarana amin’ny fomba ofisialy, dia efa maro 
mieritreritra ary resy lahatra fa hiara-dia hanambatra hery mba ahafahana mandresy ny kandidà 
faha-13 ny TIM sy ny HVM. Ny filoha teo aloha Hery Rajaonarimampianina raha nivahiny tao amin’ny 
Radio France Internationale, ny alahady teo, dia nilaza mazava fa tsy mbola mieritreritra ny hanohana 
amin’ny fihodinana faharoa mihitsy ny tenany satria ny vokatra ofisialy avy amin’ny HCC aza mbola 
nivoaka. Fomban’ny mpanao pôlitika moa no tsy milaza ny marina fa raha ny fantatra, araka ny loharanom-baovao 
resaka mandeha etsy sy eroa dia hiara-dalana amin’io fihodinana faharoa io ny antoko TIM sy HVM, 
hoe Marc Ravalomanana sy Hery Rajaonarimampianina. Ny tena marina dia efa vita nandritra ilay 
miafina tao amin’ny lapam-panjakana Ambohitsorohitra, ny 23 septambra lasa teo, ny fifanarahana 
amin’ny andaniny sy ny ankilany. Raha tsiahivina dia ny filoha mpisolo toerana Rivo Rakotovao, 
Rajaonarimampianina ary Marc Ravalomanana no nihaona nangingina tamin’io fotoana io ary naharitra 
maromaro ny fihaonana. Votoatin-dresaka tamin’izany ny fomba ahafahana mandresy ny kandidà 
Rajoelina izay raisina ho “favori” ary mety handrobaka ny fandresena. Efa nahafantatra mantsy 
TIM sy ny HVM fa na inona na inona hatao, tsy maintsy tafakatra manao fihodinana faharoa ny kandidà 
13 ka ny iray amin’izy ireo no mihintsana. Manoloana izany indrindra, efa nametrapetraka ny fiarahana 
ny “alliance” tsy maintsy hatao amin’ny fihodinana faharoa ny roa tonta, tamin’ity fihaonana 
tao Ambohitsorohitra ity. Azo inoana fa andro vitsy aorian’ny famoahan’ny Fitsarana avo momba 
lalàmpanorenana ny voka-pifidianana ofisialy, dia hanao fanambarana i Hery Rajaonarimampianina 
ny HVM ka hanambara ampahibemasony fanohanany ny kandidà laharana 25. 



