TALATAMATY : NAHITANA FATY TAO AN-TSENA – MIDI MADAGASIKARA

Omaly maraina tokony ho tamin’ny sivy ora, no hitan’ny polisy monisipaly ilay razana. Teo no tsy 
nampandrenesana ny fokontany sy ny mpitandro ny filaminana. Rehefa natao ny fizahana, dia fantatra 
lehilahy iray izay heverina ho tsy manan-kialofana izy io. Bruno no anarany raha araka ny fanampim-baovao 
Avy any Ambatondrazaka ny fiaviany ary miasa kely manodidina ny tsena ihany izy mba hamelomany 
tenany. Rehefa alina izany, dia matory an-dàlambe ny tenany na koa ao amin’ny tsena no mba maka toerana 
tsy dia azon’ny rivotra dia manao dabo-tany. Nahenoana fofon-toaka izy tamin’ny fotoana nijeren’ny 
mpanamarina ny fahafatesana azy. Mazava arak’izany, fa ny mby ao an-tsaina voalohany dia ny hatsiaka 
nahatonga azy ho nisotro alikaola. Izany fanao izany anefa dia mainka koa mamono haingana ny vatana 
diso tanteraka ny hoe manome hafanana ny vatana ny toaka. Etsy andanin’izany, betsaka ny olona 
nahatsapa fa misesy ny fahafatesana tato ho ato. Toe-javatra izay tsikaritra ihany izany rehefa 
ririnina. Indrindra ho an’ireo efa zokinjokiny izay lasa mihetsika avokoa ny marary azy rehefa 
anatin’ny hatsiaka mamirifiry. Ity ririnina iray ity rahateo dia isan’ny tena tsaroan’ny maro 
tena nitondra hatsiaka be. Mbola hilatsaka aza ny mari-pàna ato ho ato raha ny fanazavan’ny mpamantatra 
toetr’andro ary mbola hitohy izany mandritry ny volana aogositra iray manontolo. Any ivelany 
efa misy ny toerana izay hametrahana ny tsy manan-kialofana rehefa vanim-potoanan’ny ririnina. 
dia mba hiarovana ny ain’izy ireo. Teto amintsika dia mba nisy kely ihany izany tany aloha tany, 
teny amin’ireny tranom-pokonolona ireny no nametrahana ny olona. Ankehitriny dia miady irery 
hatsiaka ny olona ary raha misy aza ny fanampiana dia miendrika politika matetika. Toa ireny fanomezana 
kely izay entina hisehosehoan’ny manam-pahefana amin’ny haino aman-jery ireny. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

