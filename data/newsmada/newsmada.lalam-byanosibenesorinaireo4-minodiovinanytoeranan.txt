LALAM-BY ANOSIBE: NESORINA IREO 4-MI, NODIOVINA NY TOERANA  | NEWSMADA

Par Taratra sur 23/03/2019 

Notanterahina, ny alakamisy vao maraina teo, ny fanesorana ireo 4-mi, nanorim-ponenana teny 
manodidina ny lalam-by eny Anosibe. Nitaraina ny mponina eny noho ny tsy fandriampahalemana, 
ireo eny. Hita eny avokoa mantsy ny filokana, ny fivarotantena sy ireo fanendahana maro samihafa, 
na ny tranon-dopy aza, hita eo avokoa, izay samy ao anatin’ny faritra nanorenan’ireto fianakaviana 
ireto fonenana. Ny tena loza, tsikaritra eny ihany koa ny fitobian’ireo gadra taloha na ireo efa 
sazy teny am-ponja ka mampatahotra ny fiarahamonina manodidina, araka ny fanambaran’ny kaominina 
Renivohitra. 

Noho izany fitarainana izany, nanao fanadihadiana ny avy amin’ny kaominina. Avy eo, nidina teny 
ny eo anivon’ny boriborintany fahefatra, niaraka tamin’ny sampana misahana ny raharaha sosialy 
sy ny fokontany Anosibe Andrefana rehetra, nanala ireo 4-mi ireo sy nandraoka ireo entana maro 
hita teo an-toerana. 

Nilamina ny fanalana azy ireo noho ny fifampiresahana mivantana. « Raha ny paik’ady nentina tamin’ity 
mitoraka ity, inoana fa tsy hiverina eny an-toerana intsony izy ireo ka tsy hanelingelina ny fiarahamonina 
», hoy hatrany ny voalazan’ny kaominina Antananarivo Renivohitra. Tao aorian’ny hetsika, nodiovina 
toerana nialan’izy ireo noho ny loto. Hitohy eny amin’ny faritra manamorona ny lakandranon’Andriantany 
ny hetsika fanesorana ireo 4-mi, izay tsy fantatra kosa hoe lasa nankaiza na napetraka aiza. 



Les commentaires sont fermées. 

