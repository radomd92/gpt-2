ZAZALAHY NALÀNA MASO – TOLIARA II : NAMOY NY AINY I FERNANDO KELY | NEWSMADA

Par Taratra sur 30/01/2018 

Nanao ny ala-nenina rehetra ihany ny mpitsabo, saingy indrisy… Tsy tana ny ain’i Fernando, ilay 
vao 14 taona monja, niharan’ny herisetra sy habibian’ny sasany, tamin’ny alalan’ny fanalàna 
voamasony, tany Belanevoka, Toliara II. 

Nindaosin’ny fahafatesana tao amin’ny hopitaly Tanambao Toliara, afakomaly hariva i Fernando 
ny herisetra sy ratra nahazo azy nataon’ireo mpangalatra taova. Tsy nahatsiaro tena nandritra 
efatra andro izy taorian’ny zava-niseho taminy na efa nanao izay ho afany tamin’ny fitsaboana 
aza ireo mpitsabo. 

Tsiahivina fa noloaran’olon-tsy fantatra ny masony roa ka efa lasan’izy ireo ny voamasony iray 
mbola tratra niraviravy teo amin’ny toerany kosa ny ilany. Niandry tanimboly misy mangahazo ity 
niharam-boina ity no nisy naka an-keriny ka nentin’ireo mpaka an-keriny ka tamin’izany no nakan’izy 
ny masony. Lasa tamin’izany ny masony havia ary saika haka ny masony havanana ireo mpangalatra 
no nisy nahita tampoka ka lasa nitsoaka nankany anaty ala ireo nahavanon-doza. Olona iray natsaka 
nahita ireo nahavanon-doza ka nanaitra avy hatrany ny fokonolona teo an-tanàna. Raikitra ny kiririoka 
antso vonjy (hazolava) raha nahita ilay niharam-boina efa torana tsy nahatsiaro tena sady nihosin-drà. 
ny fanarahan-dia nataon’ireo fokonolona niaraka tamin’ny Dinabe taorian’izay, saingy tsy tratra 
nahavanon-doza. 

Hametraka fitoriana ny ray aman-dreniny… 

Manoloana ity herisetra nihatra tamin-janany ity, nanapa-kevitra ny ray aman-drenin’ilay zazalahikely 
fa hametraka fitoriana momba izao voina izao. Hatreto aloha tsy mbola fantatra mazava izay tompon’antoka 
voina feno habibiana izao. Tsy fantatra mazava koa hoe atao inona ireto voamaso nangalarin’ireo 
taova ireo? 

Nahoraka tao Toliara II tamin’iny herinandro lasa ity fa mandeha ny resaka fa misy mitady anakandriamaso 
amin’iny faritra iny ka izany no isan’ny mampirongatra ny halatra taova any an-toerana. Mbola 
loharanom-baovao hatrany fa misy ifandraisany amin’ny firongatry ny vaky fasana koa ity resaka 
misy mitady any an-toerana. Ankoatra ireo jiolahy mpangalatra taolam-paty, misy kosa ireo mangalatra 
voamason’ireo razana ao am-pasana. 

Tsy voafehin’ny mpitondra toy ny tsy fahafehezana ny raharaham-pirenena koa ity resaka halatra 
ity. Manginy fotsiny ny halatra taolam-paty izay tsy ahitam-bahaolana intsony. Ao an-trano mitaintaina 
hisy hanafika, tsy mandry andro tsy mandry alina, eny an-dalana mitaintaina amin’ny afitsoky 
mpanendaka sy ny mpaka an-keriny. Maty velona ahiahy sao hisy hangalatra ny taolana. Santionany 
rehetra izany, tsy misy iainana intsony. 



Les commentaires sont fermées. 

