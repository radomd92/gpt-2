AKON’NY PAKA TETO ANDRENIVOHITRA : NAHATRATRA 151 IREO OLONA NOSAMBORIN’NY PÔLISY – MIDI MADAGASIKARA

Azo lazaina fa nanao ny asany tokoa tamin’ny fitandroana ny filaminana ireo pôlisy an’arivony, 
raha ny marina, nivezivezy teto Andrenivohitra sy ny manodidina, raha ny faran’ny herinandron’ny 
teo. Nilamina tokoa mantsy amin’ny ankapobeny izany fety an-danonana isan-karazany tamin’ireo 
maro teto. Tsy dia nahitàna korontana loatra raha ny antontan’isa navoakan’izy ireo, noho ny fisorohana 
ny fisamborana ireo olona mety noahiahiana mety nanao izany. Mitotaly eo amin’ny 151 teo tokoa 
ny fisamborana nataon’izy ireo, noho ireo fandikan-dalàna maro isan-karazany, nanomboka ny 
masina teo, ka hatramin’iny alatsinain’ny paka. Nisy tamin’ireo ny mpandroba voasambotra izay 
roa, mpanendaka, mpangarom-paosy, mpangalatra nahatratra 55. Raha amin’ny resaka zava-mahadomelina 
nisy olona efatra nosamborina noho ny fifohana rongony, olona 10 mamo an-dalambe. Fa tetsy andanin’izay 
olona mampiahiahy 58 no voatery nosamborina sy nohadihadiana. Eo amin’ny resaka lozam-pifamoivoizana 
nahatratra 19 izany teto Andrenivohitra. Marihana fa tsy nisy ny aina nafoy tao anatin’izany, 
29 kosa ireo naratra. Tao anatin’izany lozam-pifamoivoizana izany dia tranga iray tamin’ireo 
olona mamo nitondra fiara, ary tranga roa kosa no nisiana fitsoahan’ny nahavanon-doza. Azo ambara 
koa fa nirindra ihany ny fifamoivoizana, eny fa na dia teo ihany aza ny fitohanana tetsy sy teroa 
lalam-pirenena mivoaka sy miditra ny renivohitra. 




















