ANKADIMAINTY  : VOATAFIKY NY JIOLAHY IREO ROA LAHY SAIKA HIVIDY OMBY | NEWSMADA

Par Taratra sur 31/10/2016 

Nitrangana fanafihan-jiolahy nirongo fitaovam-piadiana mahery vaika indray teny Ankadimainty 
ny asabotsy hariva teo. Roa lahy 26 taona sy 39 taona nandeha môtô andeha hividy omby eny amin’ny 
eny Ampanotokana no nosakanan’ny jiolahy teo Ankadimainty Mahitsy. Voalaza fa nobahanan’izy 
ny lalana nandehan’izy roa lahy ireo ka tsy afa-nanao na inona izy ireo. Lasan’ireo jiolahy ny vola 
6 tapitrisa Ar mahery saika hividianana omby. Basy PA ny nentin’ireo jiolahy nandrahona azy roa 
ireo. Lasa nitsoaka avy hatrany ry zalahy rehefa nahazo ny vola tany amin’izy ireo. Tsy nanampo 
ireo niharan’ny fanafihana satria tampoka ny fahatongavan’ireo olon-dratsy. 

Isan’ny toerana malaza ratsy amin’ny asan-jiolahy mitam-piadiana mahery vaika ny eo Ankadimainty 
Mangina rahateo ny toerana satria somary miala kely ny tanànan’i Mahitsy. Maro ireo taksiborosy 
niharan’ny fanafihana teo amin’io toerana io. Efa misy lalana itsoahan’ireo jiolahy rehefa avy 
miainga avy eo Ankadimainty ary mivoaka eny Ambohidratrimo. Tokony hojerena akaiky ity toerana 
Ankadimainty ity satria mandry an-driran’antsy ny mpampiasa iny R N 4 iny. 



Les commentaires sont fermées. 

