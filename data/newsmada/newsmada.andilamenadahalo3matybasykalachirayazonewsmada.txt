ANDILAMENA  : DAHALO 3 MATY, BASY KALACH IRAY AZO | NEWSMADA

Par Taratra sur 27/11/2017 

Dahalo telo indray lavon’ny zandary nandritra ny fifandonana tao Antananambo fokontany Ankiafo, 
ambanivohitra Antanimenabaka, distrikan’Andilamena, ny alarobia lasa teo. Basy Kalachnikov 
sy Mas 36 iray ary bala efatra no tratra tany am-pelatanan’ireo dahalo. Tratra tamin’izany koa 
fitaovana fampiasan’izy ireo rehefa manao ny asa ratsiny ka isan’izany ny rongony 0,5 kg. 

Nisy ny fikaroham-baovao nataon’ny zandary fa ahitana toerana fieren’ireo dahalo sy fanitrihan’izy 
omby halatra ary fanadiovana izany ao amin’io toerana voalaza etsy ambony io. Nidina nanao fisavana 
an-toerana ny zandary, kanjo tifitra variraraka no nasetrin’ireo dahalo raha vantany vao nahita 
zandary izy ireo. Raikitra ny fifampitifirana ka lavo tamin’izany ireo dahalo telo lahy niaraka 
basy mahery vaika teny an-tanan’izy ireo. Tafaporitsaka ny naman’ireo malaso ireo, saingy tavela 
entana sasany toy ny mohara, kiririoka, lamba menamena, fanamiana miaramila iray ambany ambony 
rongony. Tratra koa ny omby roa ka nampidirina fourrière. Maneho fankasitrahana amin’ny fiaraha-miasa 
fokonolona hatrany ny eo anivon’ny zandarimariam-pirenena. 



Les commentaires sont fermées. 

