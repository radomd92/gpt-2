HISOROHANA NY VOHOKA ALOHA LOATRA  : AMPITOMBOANA NY CSB SAKAIZAN’NY TANORA | NEWSMADA

Par Taratra sur 07/02/2018 

« Efa nivoaka ny lalàna mifehy ny fandrindram-piterahana eto amintsika. Voalaza fa tsy tokony 
sakantsakana tsy ahafahan’ny olona iray na tanora na efa ampy taona hampiasa ny fanafody mandrindra 
», araka ny fanazavan’ny sekretera jeneralin’ny minisiteran’ny Fahasalamana, Ratsirarson 
omaly teny Ankorondrano. « Hatramin’izao, 14%-n’ny tanora latsaky ny 18 taona ihany no misoroka 
vohoka tsy nirina amin’ny fampiasana fanafody fandrindram-piterahana », hoy ny mpikambana amin’ny 
namolavola ny drafitrasam-pirenena momba ny fahasalamana ara-pananahan’ny tanora taona 2018-2020, 
Philémon. 17% amin’ny ankizivavy latsaky ny 15 taona efa miroso amin’ny firaisana ara-nofo sahady 
Madagasikara. 37% amin’ny zatovovavy latsaky ny 19 taona, efa manan-janaka avokoa. Vesatra ho 
firenena ny ankizivavy miteraka aloha loatra satria tsy afaka mitondra fampandrosoana. 

Vita ny antontan-kevita mirakitra ny paikady ho an’ny fananahana ara-pahasalaman’ny tanora 
ampiasaina manomboka amin’ity taona ity hatramin’ny 2020. Asa lehibe ao anatiny ny fanatsarana 
tolotra hikarakara ny fahasalamana ara-pananahan’ny tanora manerana ny Nosy. Tanjona hatramin’ny 
2020, lasa sakaizan’ny tanora ny antsasa-manilan’ny CSB 1 600 miasa eto amintsika. Mbola 95 ihany 
CSB sakaizan’ny tanora izy ahitana tolotra sy toerana manokana natokana handraisana an-tanana 
ireny. 



Les commentaires sont fermées. 

