FIAHIANA : BETSAKA NY TETIKASA HO AN’IREO FIANAKAVIANA MANIRY NY HIVOATRA | NEWSMADA

Par Taratra sur 20/02/2016 

Mitentina 71 tapitrisa Ar mahery ny saram-panavaozana ny toerana, etsy Ambalavao Isotry raha 
tatitra nataon’ny minisiteran’ny mponina. Betsaka ny tetikasa kasaina hatao ao an-toerana, 
tsy mbola manomboka izany hatramin’izao. 

Ankoatra ny fanajariana ny toerana ho azo honenana tsara, eo koa ny tohana manokana hatao amin’ireo 
angonina ao. Anisan’izany, ny tohana ara-tsaina sy ny torolalana hahafahany miatrika ny fiainana. 

Eo koa ny fampidirana azy ireo amin’ny sehatry ny asa mba hahaleo tena amin’ny fivelomana. Etsy 
ny fandrindram-piterahana sy ny fanabeazana ho olom-pirenena vanona. Hotsimbinina manokana 
koa ireo ankizy izay hanamboarana sahan’ny ankizy hahafahany mivelatra ara-tsaina sy ara-batana. 

Tsiahivina fa ny volana janoary teo, nanomboka nanao ny fanisana ireo olona tsy manan-kialofana 
Antananarivo sy ny manodidina ny minisiteran’ny mponina. Nahatratra 858 ireo olona voaisa tamin’izany 
ankizy avokoa ny 418 tamin’ireo. Zokiolona kosa ny 81 ary vehivavy mbola mampinono ny 27. 

Vitsy ihany ireo mpirenireny ireo no te hiverina hody any amin’ny tany niaviany noho ny hamafin’ny 
any. Aleon’izy ireo mikarama mibata entana sy mitsimpona fako eto Antananarivo. 

Les commentaires sont fermées. 

