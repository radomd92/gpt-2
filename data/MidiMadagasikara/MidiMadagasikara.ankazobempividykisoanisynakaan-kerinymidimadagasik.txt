ANKAZOBE : MPIVIDY KISOA NISY NAKA AN-KERINY – MIDI MADAGASIKARA

Efa tsy mifidy izay sendra avy intsony ny jiolahy amin’izao fotoana izao. Mpividy kisoa, tany amin’iny 
Ankazobe iny no nentin’ny jiolahy nanaraka azy an-keriny, ny zoma lasa teo. Raha ny fampitam-baovao 
dia roalahy ireto olona ireto no avy nividy kisoa, ary teny an-dàlana handeha hody, nandroaka ireto 
fiompy no sendra an’ireo tontakely teo Antsirindrana. Tsy hitan’ireto roalahy ireto ny fiavin’ireo 
raha tsy efa voabeda ny rangahy iray. Norahonan’iretsy olon-dratsy kosa ny iray tamin’izy ireo 
ho any an-tanàna, haka vola roa hetsy ariary, sy hampandre ny mpitandro filaminana raha tsy izany 
hovonoiny ity rangahy nobedainy ity. Teo anatrehan’io fandrahonana io dia lasa nankany an-tanana 
ity lehilahy ity, saingy tsy nahita vola afa-tsy enina alina ariary izy tany. Nony niverina teo 
toerana nitazonan’ireo olon-dratsy ity rangahy namany anefa izy, dia akory ny hagagany fa tsy 
teo intsony, na ireo jiolahy, na ilay lehilahy nosamborin’izy ireo. Izay vao nihazakazaka niantso 
filaminana ity lehilahy ity. Mitohy araka izany ny fanadihadiana ataon’ireo zandary any an-toerana, 
ity mpiompy kisoa nisy naka an-keriny ity. 



