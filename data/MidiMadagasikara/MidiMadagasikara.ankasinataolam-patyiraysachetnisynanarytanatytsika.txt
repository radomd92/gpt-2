ANKASINA : TAOLAM-PATY IRAY « SACHET » NISY NANARY TANATY TSIKAFONA – MIDI MADAGASIKARA

Feno taolam-paty ny tanàna ! Taolambalon’olona teo amin’ny iray gony teo, miisa eo amin’ny 60 mahery 
no hitan’ny olona teny amin’ny faritra Anosibe sy Ankasina iny omaly. Hatairana ny an’ireo mponina 
amin’iny faritra Ankasina, manakaiky ny “boulevard de l’Europe” iny, omaly maraina tokony ho 
8 ora tany ho any. Taolam-paty maromaro no hita nitsengavana, nafenin’ireo tsikafonkafona tao 
rano. Nampandrenesina avy hatrany ny pôlisy misahana iny boriborintany iny, izay tonga fotoana 
teny an-toerana, nizaha ny zava-misy. Nitangorona izay tsy izy ny olona. Zavatra tsy dia fahita 
eny an-toerana ihany koa moa. Araka ny fanazavana azo dia saika taolan-dava avokoa ireto hita ireto 
tsara fono ao anaty “sachet”. Tsy teo Ankasina ihany anefa, fa mbola nahitana taolam-paty maromaro, 
ho tapa-gony mahery teo ihany koa teny amin’iny faritra Anosibe iny. Raha ny tombatomban’ireo 
dia mety ho olona mitovy ihany no nanary ireto taolam-paty ireto. Avy any Anosibe any ny lalany ary 
nankany 67ha. Nalazalaza mihitsy ity resaka taolam-paty ity, volana vitsivitsy lasa izay. Mbola 
goavam-be tsy mety nahitam-baliny anefa ny hoe, atao inona ireny taolam-paty ireny. Ny azo inoana 
tranga iray ity aloha dia mety ho taolana efa voangona, tany amin’ireo tanàna manodidina ny renivohitra 
ireo. Mety nolavin’izay olona saika handray azy ary dia izao nariana izao. Hatreto aloha raha ny 
azo dia tsy fantatra izay mety ho olona nanary ireto taolambalo ireto. Misokatra araka izany ny 
ataon’ireo mpitandro filaminana. 



