FITANTANANA NY KAOMININA :: HO BANGA MANDRITRA NY EFA-BOLANA NY TOERAN’IREO BEN’NY TANÀNA • AORAHA

Hisy ny fahabagan-toerana mandritra ny efa-bolana latsaka kely eo ho eo amin’ny fitantanana ireo 
dimy amby efapolo sy eninjato sy arivo manerana an’i Mada­gasikara. Araka ny fanazavana noentin’ny 
lefitry ny Vaomieram-pirenena mahaleo tena misahana ny fifidianana (Ceni), Rakotona­rivo Thierry, 
ho tapitra manomboka amin’ny 22 septambra 2019 ny fe-potoam-piasan’ ireo Ben’ny tanàna. 

« Aorian’izay , dia tsy afaka hitantana ny kaominina intsony ireo Ben’ny tanàna ireo. Izany hoe 
datin’ny 28 oktobra 2019 , daty tokony hanaovana ny fifidianana ben’ny tanàna, sy mandra-pahatongan’ny 
voka-pifidianana amin’ io latsa-bato io, izay mety ho amin’ny tapaky ny volana desambra 2019”, 
izy. 

Haharitra telo volana sy telo herinandro eo ho eo ny fahabangan-toerana, raha kajiana manomboka 
datin’ny 22 septambra mandra-pahatongan’ny fotoana han­drai­san’ireo ben’ny tanàna voafidy 
toerany. 

Araka ny fanazavana nataon’ ny filoha lefitry ny Ceni hatrany, dia lalana roa ihany no azon’ ny fitondram-panjakana 
mba hisorohana an’izany fahabangan-toerana izany. “Ny iray dia ny fametra­hana Filohan’ny delegasiona 
(Pds) hitantana ny kaominina. Ny faharoa dia fanomezana fanalavam-potoana an’ireo ben’ny tanàna 
ny asany mandra-pahatongan’ny fandraisan’ ireo ben’ny tanàna vaovao ny toerany. Tsy misy lalàna 
mamaritra ny sata mifehy ny ben’ny tanàna ka izany no antony hametrahana an’ireo fepetra roa ireo”, 
hatrany Rakotonarivo Thierry. 

Loharanom-baovao iray eo anivon’ny governemanta indray no nahenoana fa: “mety tsy hiroso amin’itsy 
faharoa itsy ny fitondram-panjakana”. “Sarotra ny mbola hanome fahefana ny ben’ny tanàna hanohy ny asany, 
betsaka amin’izy ireo no mbola hiro­tsaka hofidiana indray. Mety hampiasa ny fahefana eo am-pelan-tanany 
ka hisy ny mizana tsindrian’ila”, hoy io loharanom-baovao io. 











Enregistrer mon nom, mon e-mail et mon site web dans le navigateur pour mon prochain commentaire. 



