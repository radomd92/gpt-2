BERIJA :  NALEFA ENY TSIAFAHY OMALY ! – MIDI MADAGASIKARA

Tsy niandry ela mihitsy fa tao anatin’ny roa andro dia vita ny fisamborana, ny fanadihadiana ary 
fampidirana am-ponja an’ity mpitari-tolona eny amin’ny anjerimanontolo ity. 

Tsy niandry ela akory, fa ny ampitson’ny nisamborana azy ihany, dia efa nikatona ny fanadihadiana 
an’i Berija Ravelomanantsoa, mpitari-tolona eny amin’ny anjerimanontolo. Mavesatra ny fiampangana 
satria indray nitambatra tao ny fanohintohinana ny filaminana anatiny, ny firaisana tendro amin’ny 
ratsy ary koa ny fikasana hanongam-panjakana. Araka ireny efa voatatitra tamin’ny gazety omaly 
dia isan’ny voatondro ho tompon’antoka tamin’ny asa fanakorontanana izay nitanga tamin’ny faramparan’ny 
teo i Berija. Ny fanaparitahana ireo fantsika telozoro izay namaky ny kodiaran’ny fiara marobe 
nifamezivezy ny alin’ny Noely ary koa ny fikasana ny hanapoaka ny andrin-jiro teny Maharidaza, 
hanamaizinana tanteraka an’Antananarivo sy ny manodidina azy no tena isan’ny voatonona ho paik’ady 
sy nokasaina hatao. Itsy voalohany dia efa tanteraka ary nampihidy vazana ny fianakaviana maro 
an-drenivohitra, izay avy niangona ny ankamaroany ny alin’ny Noely dia vaky kodiarana. Itsy faharoa 
mba tsy tontosa rehefa voasakan’ny mpitandro ny filaminana ny fanapoahana avy amin’ny alàlan’ny 
nataony. Fantatra ihany koa fa ny hisian’ny korontana tanteraka no tena tanjona nandritr’iny 
faran’ny taona iny : rehefa maizina tanteraka ny tanàna dia avy amin’izay ny mpandroba marobe hanao 
asany. Izany rehetra izany dia toa midika fa efa nisy tambajotra maty paika tao anatin’ny hetsika 
izay nokasaina hatao. Ny olona telo tamin’ireo, izay firaisana tsikombakomba ny vesatra nahazo 
ireo, dia nalefa eny Antanimora raha araka ny loharanom-baovao akaiky ny mpitandro ny filaminana. 
notazonina ela mihitsy i Berija fa vita tao anatin’ny roa andro ny fisamborana sy ny fanolorana 
teny amin’ny fampanoavana ary koa ny fampidirana am-ponja azy. Heverina fa nanamora ny fanadihadiana 
fahitana ireo hafatra fohy sy ny lisitry ny olona nifanerasera taminy tato ho ato. Isan’ny hita 
ny kolonely iray izay isan’ny nanontaniana ihany koa mahakasika an’izany. Afaka namonjy ny fodiany 
rehefa afaka nanazava ny heviny. 



