MANDOTO : MPIANATRY NY LYCÉE, MATY NOVONOINA ANDIANA TOVOLAHY MAROMARO – MIDI MADAGASIKARA

Tovolahy iray, manodidina ny 20 taona eo ho eo no namoy ny ainy taorian’ny vono sy ratra nahazo azy, 
amin’iny faritra Mandoto, ny zoma lasa teo. Araka ny fampitam-baovao avy any an-toerana dia ny 
fety tao an-tanana ny alarobia lasa teo. Taorian’izay fety izay no nisy andian-jatovo maromaro 
nirohotra namono ity tovolahy ity. Nisy ny nitoraka, ny nively tavoahangy ary tsy vitan’izay fa 
nohosihosena tao anaty tatatra ihany koa ity mpianatra ao amin’ny lycée ao Mandoto ity. Naratra 
vokatr’io ratrany io ity tovolahy, ary voatery nentina novonjena haingana teny amin’ny tobim-pahasalamana, 
an-toerana ihany. Araka ny fantatra dia toa hoe resa-pitiavana no antony namonoan’ireto andian-jatovo 
an’ity mpianatra ity. Ny vaovao hatrany no nahafantarana fa tsy mpianatra akory ireo namono, ary 
nahita izany herisetra natao tamin’ity tovolahy ity saingy tsy nisy sahy niditra izy ireo. Roa 
taorian’io dia namoy ny ainy izy, noho ny ratra mafy nahazo azy. Isan’ny mpianatra hendry indrindra 
an-dakilasy ity tovolahy ity, raha ny filazan’ny mpampianatra azy. Ny sabotsy lasa teo no nalevina 
tovolahy ity, raha ny loharanom-baovao avy any an-toerana hatrany. Fantatra fa efa eny am-pelan-tanan’ireo 
ny raharaha. Efa nisy rahateo ny fitoriana napetraky ny havan’ity tovolahy ity. 



