RAIKITRA NY BARAZY TAO ANKORONGA : TSY MANAIKY NY HITSARANA AN’IREO POLISY VOAROHIROHY NAHAFATY MPITSARA ATY ANTANANARIVO IREO RAI- AMANDRENY – MIDI MADAGASIKARA

Manoloana ny raharaha nahafaty mpitsara tany Toliara, ny 9 desambra 2011, ka hitsarana indray 
polisy 39 voarohirohy aty Antananarivo, ny 22 sy 23 martsa izao, dia nisy andian’olona an-jatony 
tsy faly niakatr’afo, ka nanao sakan-dàlana tao Ankoronga, amin’ny lalam-pirenena fahafito 
8 km mivoaka ny tanànan’i Toliara, omaly naraina nanomboka tamin’ny valo ora. Nosavain’ireto 
nanao barazy ireto avokoa izay fiara taksibrosy rehetra hihazo an’ Antananarivo. Rehefa tsy nahita 
polisy voarohirohy tokony hotsaraina aty an-drenivohitra ny tao anatin’ny fiara ireo mpanakan-dàlana, 
nalefan’izy ireo nandeha nanohy ny lalany. Antony nanaovana an’izao hetsika sy barazy izao, raha 
fanazavana azo, dia ny fanaovana tsinontsinona ny fitsarana ao Toliara. “ Tsy ekena intsony ny 
an’ireo polisy voarohirohy ho nahafaty mpitsara, satria fanakorontanana ny firenena no kendren’ireo 
manana eritreritra hampigadra an’ireto polisy indray. Aza ampitoviana amin’ny olana any Antsakabary 
aty Toliara, satria efa nisy ny fampihavanana natao izay namonoana omby iray ho mariky ny fihavanana 
ny nofon-kena mitam-pihavanana manoloana iny raharaha nahafaty mpitsara iny “, hoy ny Raiamandreny 
fianakavian’ireo polisy voarohirohy, tamin’ny mpanao gazety. Niantso ny polisy rehetra voarohirohy 
raharaha ity izy ireo mba tsy hihazo an’Antananarivo hiatrika ny fitsarana, ary niangavy ihany 
an’ireo ny polisy rehetra miasa ivelan’i Toliara izay voafatotra amin’izao raharaha izao, mba 
haingana any Toliara. 




















