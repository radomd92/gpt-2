MAEVATANÀNA : NANAO FAMORANA  ZAZA FAOBE MAIMAIMPOANA NY CROIX ROUGE – MIDI MADAGASIKARA

Ankizy 117 sy anelanelan’ny enim-bolana ary 17 taona no natao didimpoitra maimaimpoana, tetsy 
kianjan’ny « la place » ao amin’ny fokontany Andranomangatsiaka. Vola madiodion’ny fikambanana, 
ny fanampiana azon’izy ireo avy tamin’ireo malala-tànana sy mpiara-miasa aminy no nentina nanao 
hetsika. Tao anatin’ny iray andro no nanaovan’ny « sampana vokovoko mena » na ny croix-rouge eto 
ny famorana faobe izao, manodidina ny 117 ireo zaza vita famorana, izay sady nahazo fanampiana 
no nomena vatomamy sy bisky. Araka ny fanazavana, dia avy amin’ny fokontany 11 ato amin’ny kaominina 
ambonivohitra ireto ankizy ireto. Nanokatra sy nitarika ny hetsika, ny filohan’ny croix-rouge 
eto Betsiboka , Rtoa Ravoninahitriniarivo Mbaje Jeaninne ary ireo mpiara-miasa aminy. Nambaran’ny 
croix-rouge hatrany, fa ny fahitan’izy ireo ny fahantrana amin’ny Malagasy mpiray tanindrazana 
sy ny fitsinjovana ireo tsy mahazaka ny saram-pandidiana amin’ny famoran-jaza ankehitriny, 
nanosika azy ireo nanao izao hetsika izao. Nohamafisin’ny filohan’ny croix-rouge eto Maevatanàna 
Atoa Razanakolona Petera kosa nandritra ny fandraisam-pitenena nataony, fa ny fifampitsinjovana 
samy malagasy no tena zava-dehibe ankehitriny, satria efa iaraha-mahita ny fiainana ara-tsosialim-bahoaka 
fotoana izao. « Ireo mpitsabo telo avy ao amin’ny CSB I sy ireo mpikambana ao amin’ny sampana vokovoko 
kosa no nanatontosa ireo hetsika famorana zaza faobe ; izay natao tamin’ny Asabotsy lasa teo iny. 




















