TSIHOMBE ANDROY : MPANDEHA IRAY MATY TSY TRA-DRANO, AM-POLONY NARATRA MAFY – MIDI MADAGASIKARA

Lozam-pifamoivoizana telo samihafa izay namoizana ain’olona tsy manan-tsiny no nitranga tany 
Distrikan’i Tsihombe Androy, ny alakamisy sy ny zoma teo. Vokatry ny taingim-be sy fandehanana 
ary fahamamoan’ny mpamily, dia taksiborosy iray mampitohy an’i Tolagnaro sy Toliara no nivadika 
RN10, 13 km tsy hidirana ny tanànan’i Tsihombe, ny alin’ny zoma hifoha asabotsy teo, ka mpandeha 
maty tsy tra-drano, ary am-polony ireo naratra mafy ; izay mbola miady mafy amin’ny fahafatesana 
ny ankamaroan’izy ireo. Fa ny zoma teo kosa tamin’ny folo ora, tao Atreake Tsihombe fiarabe mpitatitra 
sy entana iray nivadika vokatry ny fandehanana mafy hatrany, ka mpandeha am-polony no naratra 
Noho ny fandehanana mafy izay hatrany, dia fiarabe fitateram-bahoaka iray avy any Toliara hihazo 
Tolagnaro no nivadika tao Tsivorikely 15 km tsy hiditra an’i Tsihombe, ny alakamisy teo, tamin’ny 
ora hariva. Manoloana ny firongatry ny lozam-pifamoivoizana mahazo laka any an-toerana vokatry 
tsy fitandreman’ny mpamily, dia mangataka ny fanasaziana faran’izay mafy sy hentitra an’ireo 
mamoa-doza ny mponina. 




















