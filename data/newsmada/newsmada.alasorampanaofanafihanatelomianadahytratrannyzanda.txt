ALASORA  : MPANAO FANAFIHANA TELO MIANADAHY TRATRAN’NY ZANDARY | NEWSMADA

Par Taratra sur 26/02/2018 

Olona miisa telo ka vehivavy ny iray, mpikambana ao amin’ny andian-jiolahy mpanao fanafihana 
sy mpanolana eny amin’ny kaominina Alasora sy ny manodidina no voasambotry ny zandarimariam-pirenena, 
alakamisy teo, teny an-toerana ihany. 

“Sarona tao amina trano iray ny entana maromaro anisan’ny nangalarin’izy ireo tamin’ny fanafihana 
intelo nisesy”, hoy ny zandary. 

Voalaza fa hatramin’ny volana janoary teo, intelo no efa nitrangana fanafihana mitam-piadiana 
nirongo PA na Kalacknikov ary zava-maranitra teny amin’ny kaominina Alasora ireo jiolahy. “Manjavona 
ireo jiolahy ireo rehefa tonga ny mpanao fisafoana naharay ny antso vonjy. Mampiasa fiara ihany 
izy ireo indraindray”, hoy ny fanazavana. 

“Ny 16 hifoha 17 janoary tao Ampangabe, ny alin’ny 6 hifoha 7 febroary tao Ampahibato ary farany 
tamin’ny alin’ny 16 hifoha 17 febroary tao Ambodivondava samy ao Alasora no efa samy nanaovan’izy 
fanafihana. Nisy ny voaolana ary nisy ny naratra ankoatra ny vola sy entana very”, hoy ny zandary 


Nanao ny fanadihadiana ny zandary avy ao Alasora ka nisy ny fisavana trano iray nifandraika tamin’ny 
izay natao tamin’ity fanafihana farany ity, teny Tanjombato ny 17 febroary hariva teo. Vehivavy 
izay sakaizan’ilay tompon-trano lehiben’io fikamban-jiolahy io no sarona tao niaraka tamin’ny 
halatra maro toy ny TV ecran plat roa, brushing, fer à repasser sns, ankoatra ireo fitaovana maro 
mamaky trano toy ny lakile maro, barre à pince, barre à mine. “Entana izay samy tao amin’ireo tokantrano 
voatafika tao anatin’ny roa volana izay teny Alasora. Misy entana halatra hafa maro koa saingy 
mbola fantatra ny tompony”, hoy ihany ny zandary. 

Nosamborina io vehivavy io izay nanoro lehilahy iray hafa naman’izy ireo ihany ka voasambotra 
Anosibe io. Nisy lehilahy iray hafa noahiahina ihany koa ka nentina naseho teny min’ny fampanoavana 
tamin’ireo roa hafa ny 23 febroary, ka teny vao hitan’ireo niharam-boina fa io ilay nanolana sy 
mpanafika ka samy tafiditra vonjy maika ao Antanimora avokoa izy telo ireo. 

“Antenaina, noho izany, fa hampihena ny tsy fandriampahalemana eny amin’iny toerana iny ny fahatrarana 
sasantsasany amin’ny mpanafika ireto na dia mbola amoahany ihany aza. Entanina anefa mba ho mailo 
ny rehetra ka hanome vaovao haingana raha misy mampanahy. Ny zandary rahateo efa tsy matory amin’ny 
fa misafo ny tanàna”, hoy ireo zandary nanao ny fanadihadiana. 



Les commentaires sont fermées. 

