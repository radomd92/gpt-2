MINISITERAN’NY FILAMINAM-BAHOAKA : NAMITA NY ADIDINY AMIN’NY FIAROVANA NY TONTOLO IAINANA – MIDI MADAGASIKARA

Ankoatry ny fiarovana ny vahoaka sy ny fananany, dia mahatsapa ho manana andraikitra amin’ny fiarovana 
tontolo iainana ka ny polisim-pirenena. Ho fanehoana izany, ny zoma 8 febroary teo dia nanatanteraka 
teny Imerintsiatosika ny fianakaviam-ben’ny Minisiteran’ny Filaminam-bahoaka izay notarihin’ny 
departemanta ity, ny Contrôleur Général de Police Rafanomezantsoa Roger sy ireo mpikambana ao 
kabinetrany. Nahatratra 1072 ireo nandray anjara tamin’izany. Velaran-tany 5 ha eo ho eo no nezahana 
ka zanakazo 5000 no voavoly (fihinam-boa 1500 sy « acacia magium » 3500). Tafiditra tanteraka amin’ny 
Minisitera izao hetsika izao, hoy ny Minisitra Rafanomezantsoa Roger dia ny hoe : « Polisy manaja 
tontolo iainana ». Tonga nampianatra ny fomba fambolena sy fikojakojana ireo zanakazo ireo ny 
avy ao amin’ny ministeran’ny Tontolo iainana mba tsy hahafaty ireo zanakazo novolena. Ny polisy 
ao Imerintsiatosika moa no nomena andraikitra manokana hanara-maso sy hikarakara ireo zanakazo 
ireo. Nohararaotin’ny Minisitra izao fotoana izao mba hanaovana jery todika ny asa vita hatramin’izay 
ity departemanta ity izay. Mikasika ny fanamafisana ny filaminana an-tanan-dehibe sy ambanivohitra, 
nisy ny ezaka vita hoy izy. Isan’izany ny fanamafisana ny fisafoana ataon’ny polisy. Tsy eny an-dalambe 
fa misitrika hatrany an’elakelan-trano rehetra any mba hiadiana amin’ny tsy fandriam-pahalemana 
entina hanomezan-toky ny vahoaka, fa misy ny polisy miaro azy ireo. Isan’izany ihany koa ny ady 
fanafihan-jiolahy sy ny « kidnapping » manerana ny Nosy. Natao hampiharina manerana ny kaomisaria 
manerana an’i Madagasikara izany paikady rehetra izany. 




















