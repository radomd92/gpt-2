AZO RAISINA, TENA MITOMBINA • AORAHA

Antomotra ny androm-pifidianana ben’ny tanàna. Tahaka ny mahazatra, efa litania ny fanambaràna 
sy eroa mahakasika ny fisian’ireo kandidà voalaza fa tsy manara-dalàna. 

Tsy vao amin’izao androm-pifidianana izao tsy akory no nahenoana an’izany saingy tsy misy ny fandraisana 
fa dia samy mijery fotsiny isika mianakavy. 

Ny mahita tsy mahasahy mametraka fitoriana, moa ny tompon’andraikitra hanaterana fitoriana 
tsy mahasahy manasazy. « Azo raisina fa tsy mitombina », hoy hatrany ny valin-teny azo, ombieny, 
Tsy vitan’ny fitatatatana fotsiny intsony izao ny filazana ny tsy fanaraha-dalàna fa tokony hisy 
andraikitra mifanandrify amin’izany. 

Izao koa anefa, raha mbola resa-pifidianana eto amin’ity firenena ity, aza dia manantena loatra 
hoe hanaraka ny rariny sy ny hitsiny izany. Mbola adin’ny antoko matanjaka aloha no mibahan-toerana 
ka azo atao daholo ny fomba rehetra handavoana ny mpifanandrina. Lavitry ny afo ny kitay raha mihevitra 
hoe ny tena foto-kevitra ijoroan’ny kandidà no maharesy lahatra ny mpifidy. Nofinofy io, nefa 
ho azo tanterahina ihany any aoriana any. 

Etsy an-daniny, marina fa efa miezaka ny tompon’andrai­kitra misahana ny fifidianana manao izay 
rehetra mba hanakaikezana ny marina sy ny mangarahara saingy ny omby indray mandry tsy indray mihofa. 
maintsy misy foana ny manondrana eny an-tsefantsefany eny. 

Na izany na tsy izany, iankinan’ny aim-bahoaka ity fifidianana ben’ny tanàna ity. Tsy tokony hialangalana 
ny olom-pirenena hanefa ny adidiny. Aoka mba hiova amin’izay ny fomba fijery, ka izay kandidà hita 
tena mahavita azy no hofidiana. Tsy fotoanan’ny fijerena loko politika sy ny “fanatisme” intsony 
fa efa an-dohalika ny ranombary. Mila mandroso amin’izay ny vahoaka sy ny tanànany. 









Enregistrer mon nom, mon e-mail et mon site web dans le navigateur pour mon prochain commentaire. 



