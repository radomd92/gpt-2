ANKAZOABO ATSIMO : TOVOLAHY TRA-TEHAKA NANGALATRA, MATIN’NY FITSARAM-BAHOAKA – MIDI MADAGASIKARA

Leom-boan’anana amin’ny firongatry ny tsy fandriampahalemana ny mponina, ka izay olon-dratsy 
dia hiharan’ny fitsaram-bahoaka avy hatrany. Tao anatin’ny 48 ora, raha ny vaovao voamarina voaray, 
olona dimy no namoy ny ainy. Afak’omaly, tany Berenty distrikan’ Ankazoabo Atsimo any amin’ny 
Atsimo Andrefana, dia tovolahy iray vao 18 taona monja, izay tratry ny fokonolona avy nangalatra 
labiera iray sy biskia iray baoritra tamina toeram-pivarotana iray tany an-toerana no maty tsy 
niharan’ny hatezeram-bahoaka. Mandravarava ny dahalo. Raha ny fantatra, dia efa ho herinandro 
izao no mahazo laka ny asa ratsy any amin’ity distrika izay mbola faritra mena amin’ny halatr’omby 
ka mitaintaina toy ny sahobakaka am-bodiriana ny vahoaka. Tsy alina, tsy antoandro, raha ny tati-baovao 
hatrany, fa saika isan’andro no andrenesana koka hazolava (antso vonjy) noho ny asan-dahalo sy 
vaky trano arahina vono olona hatrany any an-toerana. Ny faran’ny herinandro teo, lehilahy iray 
nofirain’ny malaso famaky imasom-bahoaka amin’ny antoandro be nanahary teny an-tsena. Noho 
tahotra valifaty, tsy nisy sahy nanenjika ny dahalo nahavanon-doza ireo olona mpamonjy tsena. 




















