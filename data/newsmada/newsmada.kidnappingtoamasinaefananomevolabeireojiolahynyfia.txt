“KIDNAPPING” – TOAMASINA  : EFA NANOME VOLABE IREO JIOLAHY NY FIANAKAVIAN’ILAY KARANA | NEWSMADA

Par Taratra sur 09/02/2017 

Mbola any am-pelatanan’ireo jiolahy mpaka an-keriny hatramin’ny omaly i Nourbhay Sefoudine, 
teratany Karana nisy naka an-keriny tao Toamasina, ny herinandro teo. Efa nanome ampaham-bola 
jiolahy anefa ny fianakaviany… 



Fantatra araka ny loharanom-baovao iray marim-pototra fa mbola tsy navotsotr’ireo jiolahy mpaka 
i Nourbhay Sefoudine. Voalaza anefa fa efa nanome ampaham-bola ireo jiolahy ny fianakaviany, 
mbola any am-pelatanan’ireo jiolahy hatrany ity teratany karana nisy naka an-keriny ny herinandro 
teo ity. Hatreto, mampiahiahy ny rehetra ihany ity fakana an-keriny teratany Karana ity. Isan’izany, 
fisiana mpitandro filaminana iray voasaringotra amin’ity raharaha ity. Miasa aty an-dRenivohitra 
mpitandro filaminana io ary voalaza fa tompon’ilay fiara Renault Express nampiasain’ireo jiolahy 
ilay fakana an-keriny tao Bazaribe Toamasina ihany koa izy. Olona miisa dimy no efa voasambotra 
nohenoina teny anivon’ny polisy misahana ny heloka bevava ao Toamasina. Tsiahivina fa nitranga 
zoma teo ity fakana an-keriny ity tao Bazaribe Toamasina raha iny handeha hamonjy fodiana iny indrindra 
Nourbhay Sefoudine. Voalazan’ny loharanom-baovao hatrany aza fa hoe nisy volabe 600 tapitrisa 
vao avy nalaina tany amin’ny banky koa lasan’ireo jiolahy tamin’io fotoana io. Nanao fanamiana 
sady nisaron-tava ireo mpaka an-keriny. Lasan’ireo jiolahy niaraka tamin’ny fiara 4×4 iray i 
Sefoudine sy ny vola vao avy nalaina tany amin’ny banky. Nandeha tamin’ilay fiara Express kosa 
sasany amin’ireo olon-dratsy. Najanon’ireo jiolahy teo akaikin’ny fiangonana FJKM Tranovato 
Toamasina anefa ilay fiara R. Express. Balana Kalachnikov miisa 20 no hita tao anatiny nandritra 
fisavana nataon’ny polisy. 







Les commentaires sont fermées. 

