MIANDRIVAZO : FANOSORAM-POTAKA NY FILAZANA FA TSY MILAMINA NY KAOMININ’ANKAVANDRA – MIDI MADAGASIKARA

Manoloana ny filazana sy fanaparitahana amin’ny haino aman-jery ary gazety an-tsoratra maro 
fa tanàna anjakan’ny asan-dahalo ny kaominina Ankavandra dia nitondra ny teniny ireo avy amin’ny 
Zanak’Ankavandra sy ny solontenan’ny ben’ny tanàna. Ho azy ireo dia fanosoram-potaka ary fanasoketana 
kaominina sy ny mponina ao aminy izany. Nendrikendrehina ho miray petsapetsa amin’ny dahalo ny 
tanàna sy ny lehiben’ny tafika mandrindra ny filaminana any an-toerana. Raha hiverenana ny zava-nisy 
voalaza fa nisy omby miisa 900 very tao amin’ny distrikan’Antsalova, tao anelanelan’ny kaominina 
Betsipolitra sy Tsiandro. Nisy nilaza taty aoriana fa tao amin’ny kaominin’Ankavandra no nahitana 
omby ireo ary tao ihany koa no natao ny fanadiovana ny fitomboka sy fanamboarana taratasy hosoka, 
ny FIB. Etsy ankilany, manamafy ny terak’Ankavandra fa hoso-potaka fotsiny izany. « Nisy tokoa 
fahaverezan’omby tany amin’ny distrikan’Antsalova, saingy tsy nandalo teto aminay velively 
omby ireo fa nizotra nianatsimo any amin’ny kaominin’Itondy. Manankarena ny tanànan’Ankavandra 
soketaina ho tsy milamina mba tsy hiroboroboan’ny fizahantany aty aminay », hoy ny nambaran-dRahanitriniaina 
miandraikitra ny serasera sy fifandraisana ao amin’ny fikambanan’ny Zanak’Ankavandra. 




















