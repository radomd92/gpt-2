AMBOHIMANGAKELY : JIOLAHY FITO VOASAMBOTRY NY ZANDARY – MIDI MADAGASIKARA

Nahavita ezaka lehibe ny zandary avy ao Ambohimangakely tamin’ny faran’ny heriandro teo. Jiolahy 
fito no voasambotra tamin’izany. Ny enina amin’izy ireo dia voarohirohy noho ny asa fanendahana 
faritra Mahazo, Soamanandrariny ary Ambohimahitsy iny, ny iray kosa dia tratra am-bodiondry 
ny fanafihana nataony tao Ambohimahitsy ny alin’ny alahady farany teo. Ny asabotsy hifoha alahady 
dia nahazo antso ny zandary avy ao amin’ny tobim-paritry ny zandarimaria Ambohimangakely fa misy 
manendaka eny Mahazo. Zavatra tsy dia vaovao izany raha ny asa fanendahana sy fandrobana eny an-toerana 
lazaina. Raha vao nahazo vaovao ny mpitandro filaminana dia nandeha teny an-toerana. Mbola sakoraka 
tamin’izany. Tovolohy iray no voasambotra tamin’izany. Ity farany kosa no nanondro ireo namany, 
nahafahana nisambotra ireo dimilahy hafa ny alatsinainy 10 novambra 2014 teo. Nandritra ny fanadihadiana 
azy ireo dia niaky ny heloka vitany ireto jiolahy mpanendaka ireto. 

Raha ny momba ilay jiolahy mpamaky trano indray dia ny alin’ny sabotsy hifoha alahady teo izy no 
teo am-panaovana ny asa ratsiny. Tokantrano iray tao Ambohimahitsy no lasibatry ny jiolahy tamin’izay. 
ny ezaka nataon’ireo fokonolona sy ny zandarimaria no nahatratrara ity jiolahy ity. Roalahy izy 
no niara-nanatanteraka ilay fanafihana, fa afa-nandositra ilay namany, ary mbola karohina hatramin’izao. 

Atolotra ny Fampanoavana anio talata ireto olona ireto. 



