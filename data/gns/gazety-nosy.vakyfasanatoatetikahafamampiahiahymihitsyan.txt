VAKY FASANA : TOA TETIKA HAFA MAMPIAHIAHY MIHITSY AN!

Ny Malagasy dia manana filôzôfia mampiavaka azy amin’ny firenena hafa eto ambany masoandro. Iray 
ny fanajana ny razana. Izay no mahatonga ny rafi-pisainana Malagasy handala ny hoe “velona iray 
maty iray fasana”. Ny fasan’ny razana Malagasy dia iombonana, tsy misara-mianakavy fa tsy mba 
ny an’ny hafa, lavaka iray no an’ny razana iray. Izan’ny fahafaham-baraka ho an’ny Malagasy izany 
“tsy miditra na tsy tafiditra ampasan-drazana” izany, ary mafy koa raha mafy ho an’ny Malagasy 
very faty an-tanin’olona izany. Izay no mahatonga ny Malagasy hiezaka hatrany na mampody ny nofo 
havany na any ampitan’ny ranomasina no nodimandry izy ireny na any amin’ny faritra lavitra be. 

Ka tato anatin’ny dimy ambin’ny roapolo taona eo izao dia nitranga teto Madagasikara ity halatra 
ity. Ny vaky fasana aloha dia efa ela no niseho saingy tamin’izany dia tsy taolam-balon’ny maty 
nalain’ireo mpamaky fasana fa ny firavaka na zavatra sarobidy nampombana ny maty, fa tato anatin’ny 
taona eo izao dia ny taolam-balon’ny maty no norobain’ny olon-dratsy. Tena fanontaniana tsy mbola 
aloha hatramin’izao ny hoe “angalarina hatao inona ny taolam-balon’ny maty?” Maro ny feo re ny 
anton’izy io fa samy tsy mbola nahenoana valin-teny tena marina hoe izay tokoa no antony. Ny fahatrarana 
olona namaky fasana ka nangalatra taolam-balo dia efa nisy koa saingy tsy fantatra ny tohiny sy 
tena mpandray azy raha misy, ary toraka izany ny hoe “tena hatao inona izy ireny?” 

Nisy koa anefa fotoana, tao anatin’izay 25 taona izay no somary tsy nahenoana feo firy ny momba ity 
fasana miharo fandrobana taolam-paty ity fa misy fotoana tena mampirongatra azy io. Ny ankehitriny 
mahalasa fisainana hoe “misy tetika hafa ankoatra ny fikatsahana vola aman-karena amin’izy io 
any ho any?” 

Tato anatin’ny tapa-bolana eo mantsy izao dia re fa maromaro indray ny fasana nisy namaky ka lasan’ny 
ny taolam-balon’ny maty tamin’izy ireny. Ary saika mitovy hatrany ny fitrangany, dia ny taolan-dava 
lasibatra, ary ny taolan’olona vao maty tsy ela akory dia tsy dia kitihin’izy ireny. 

Teny amin’ny faritra ny kaominin’i Talatan’i Volonondry teny, ohatra, dia nampivarahontsana 
nahita ny navelan’ireo mpangalatra taolam-balo. 

Ity vao nitranga tany Ankiriho Belalanda anyToliara ity koa dia mampihivingivin-doha. Fasana 
50 eo no indray nisy namaky tany Ankiriho Belalanda – Toliara ny alin’ny sabotsy teo. Fanintelony 
nisian’izao tao anatin’ny telo volana, raha ny fanampim-baovao avy amin’ny fianakaviana tompom-pasana. 

Aoka aloha hotsorina fa tena endrika iray ibaribarian’ny tsy mbola fahitana vahaolana maharitra 
ny famongoroana ny tsy fandriam-pahalemana izao firongatra ny vaky fasana sy halatra taolam-balo 
ho ato izao indray e! 



