ANTANANARIVO RENIVOHITRA : MORA DIBO-DRANO HATRANY

Tonga indray ity ny vanim-potoanan’ny fahavaratra. Raha ny eto Andrenivohitra manokana, omaly 
vao nanomboka nirotsaka ny orana ary azo ambara fa tampoka ihany ny fiaviany. Ny zavatra hita sy 
avy hatrany tamin’iny orana nikija omaly iny dia mbola maro ireo faritra dibo-drano na tao anatin’ny 
fohy monja aza no nirotsaka ny orana. Tsy miova fa saika ireo toerana nahitàna rano miakatra hatramin’izay 
dibo-drano, omaly. Anisan’izany ohatra ny eny Anosy sy Mahamasina, Besarety, Andravoahangy 
Isotry, Ampefiloha, sns sns. Ny zavatra mahagaga anefa dia na teo aza ny fanamboaran-dalana sy 
“trottoir” nataon’ny fanjakana tamin’ny faritra maro teto Antananarivo, dia ny omaly tsy miova 
no hita aloha hatreto no hita raha izay fiakaran’ny rano haingana izay no resahina. Betsaka mantsy 
nihevitra fa tsy hisy intsony ny tondra-drano eto Andrenivohitra, taorian’ireny fanamboaran-dalana 
sy teroa ireny, saingy tsy izay velively ny zava-misy ankehitriny fa ny omaly ihany ny anio. Mbola 
ireny aza no orana nilatsaka dia efa tahaka ireny ny fiakaran’ny rano ka hanao ahoana izany rehefa 
tafiditra ao anatin’ny fotoam-pahavaratra tanteraka. Mipetraka noho izany ny fanontaniana: 
tsy misy vahaolana intsony ve ity fiakaran’ny rano amin’ny arabe eto Andrenivohitra ity sa tsy 
mihitsy ny fitadiavana ny vahaolana?” Raha toa mantsy ka tsy misy intsony ny vahaolana dia voamarina 
fa tena ilaina ny fanorenana tanàna vaovao lehibe toy ny tetikasa Tanamasoandro izay kasain’ny 
Rajoelina ahorina eny amin’iny kaominina Ambohitrimanjaka sy ny manodidina iny. 

