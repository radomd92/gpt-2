AMBANIALA : RAMATOA NAHATRARANA FONOSANA RONGONY 300 ISA – MIDI MADAGASIKARA

Mahatratra hatramin’ny 180 fonosana rongony isan’andro no lafon’ity ramatoa iray voasambotry 
pôlisy misahana ny ady amin’ny zava-mahadomelina, ny alarobia lasa teo, tetsy Ambaniala. Tamin’ny 
azy dia mbola nahitana fonosana rongony 300 tao aminy. Araka ny tati-baovao azo avy tamin’ny pôlisy, 
nahazo vaovao izy ireo mahakasika ny fisiana olona manaparitaka rongony teny amin’iny faritra 
iny. Nidina avy hatrany teny an-toeran’ ireo mpitandro filaminana ka tratra am-bodiomby, mbola 
am-pivarotana izany ilay ramatoa 34 taona. Tamin’ny fisavana ny tranony no nahitana ireo ambin’ny 
rongony aman-jatony ireo. Efa nanao izany fivarotana rongony ho asa mihitsy moa ity ramatoa ity, 
ny filazany tao anaty famotorana. Eny amin’iny faritr’ Ambohimanarina iny izy no maka izany ary 
ny 20.000 ariary eo ho eo ny hividianany ny iray « sachet » izay tsinjarainy ho 60 fonosana. Taorian’ny 
azy moa, dia fantatra fa natolotra teny anivon’ny Fampanoavana izy. Mbola mitohy kosa ny fanadihadiana 
izay tena mpamatsy ambongadiny ity zava-mahadomelina ity. 




















