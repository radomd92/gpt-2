AMBOHIMANGAKELY: DAHALO EFATRA NAHATRARANA HENA TELO GONY | NEWSMADA

Par Taratra sur 22/10/2019 

Nidoboka am-ponja avy hatrany rehefa avy natolotra ny fampanoavana ireto dahalo efatra tompon’antoka 
halatr’omby teny Ambohimangakely ireto. Ny alakamisy 17 oktobra lasa teo no voasambotry ny zandary 
ao amin’ny tobim-paritry ny zandarimariam-pirenena Ambohimangakely ireto malaso ireto. 

Raha ny tatitra nampitain’ny zandary, ny alin’ny alarobia hifoha alakamisy tamin’ny 1 ora maraina, 
antso avy amin’ny fokonolona tao Ambovokely, fokontany Ikianja ny zandary fa misy omby very ao 
tanàna io. Nanao ny fanarahan-dia ny zandary ka hita ilay omby, saingy efa novonoin’ireo mpangalatra 
amin’ny toerana antsoina hoe Ankadindambo Ambohimangakely. Efa maty io omby io ary nalana daholo 
nofony ka ny taolany sy ny taovany sisa no navelan’ireo dahalo ka teo anelanelam-pasana miisa telo 
namonoana azy. Tratra ny jiolahy iray ary niainga avy amin’ny famotorana azy no nahafahana nisambotra 
namany. Naverina tamin’ny tompony ny hena telo gony taorian’ny fisamborana. Fitaovana maromaro 
ny antsy, tady, baramina ary fanafody gasy fampiasan’izy ireo no nogiazana. Mbola hita teny amin’iray 
jiolahy koa ny akanjo feno ra. Nohamafisin’ny kaomandin’ny borigadin’ny zandarimaria ao Ambohimangakely, 
GPHC Raharinala Rivosoa Mamy fa jiolahy efa ikoizana amin’ny halatra omby izy ireo ary nampikaikaika 
mpiompy omby tao amin’ny kaominina Ambohimangakely. Mitohy ny fikarohan’ny zandary ny mpivaro-kena 
ny hena azo avy amin’ny omby halatra angalarin’ireo dahalo ireo. 



Les commentaires sont fermées. 

