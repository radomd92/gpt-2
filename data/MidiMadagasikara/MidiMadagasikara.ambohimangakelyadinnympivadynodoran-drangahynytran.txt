AMBOHIMANGAKELY : ADIN’NY MPIVADY, NODORAN-DRANGAHY NY TRANON-DRAMATOA – MIDI MADAGASIKARA

Dia loza tokoa ny aterak’ity hasarotam-piaro diso tafahoatra ity. Trano lehibe iray no may kila 
tetsy Tsarahasina, Ambohimangakely, ny alin’ny alakamisy lasa teo. Tsy nisy azo noraisina, tapa-porohana 
no navelan’ny afo, vokatr’izany. Tsy nisy ny aina nafoy na naratra anefa, saingy tafakatra hatrany 
efatra tapitrisa ariary any ho any kosa ny tetim-bidin’ny fahavoazana raha ny fampitam-baovao 
Araka ny fantatra, dia doro trano niniana natao ity nitranga tao Ambohimangakely ity. Raim-pianakaviana 
mantsy no nahavanon-doza, raha ny fanazavana azo avy tamin’ny zandary teny an-toerana. Izany 
vokatry ny hasarotam-piaro diso be loatra nananan’ity rangahy ity tamin’ny vadiny, ary tranon’ity 
io may kilan’ny afo. Hitan’ny rehetra ity farany nanao ny asa ratsiny, raha ny vaovao hatrany. Nitsoaka 
hatrany moa izy, raha vao nidedaka fotsiny ny afo. Efa nandray an-tànana ity raharaha ity ny zandary 
an-toerana ary miroso amin’ny fikarohana ity raim-pianakaviana tsy valahara ity izy ireo. Fa 
doro trano hatrany, trano fiasana, fanamboarana hazo no may kilan’ny afo tetsy Ampantsakana, 
alin’ny zoma lasa teo. Noho izy ity trano fiasana, dia tsy nisy olona tao an-toerana tamin’ny fotoana 
loza. Kila tanteraka kosa ireo fitaovana rehetra tao amin’ity trano ity. Raha ny feo mandeha dia 
ho doro trano natao fanahy iniana ny rehetra. Toa hoe misy fifandirana mantsy eo amin’ny mpanofa 
toerana sy ny tompony vao tsy ela akory izay, ary dia io may kilan’ny afo io ilay toerana. Fa fiara 
ihany koa no levon’ny afo, teny amin’iny faritra Ankadimbahoaka iny, ny sabotsy lasa teo. Pitik’afo 
ny fantsona mpitondra lasantsy no nahatonga ny loza raha ny fanazavana azo teo anivon’ny mpamonjy 
Tsy nisy kosa ny aina nafoy na ny naratra vokatr’izay. 




















