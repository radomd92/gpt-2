AMBATOMARO : ZAZA MENAVAVA, NISY NAMONO SY NANARY TEO AM-BODIFASANA – MIDI MADAGASIKARA

Manakaiky ity ny fetin’ny reny. Mahagaga anefa fa toa misesisey manaraka an’izany koa ny famonoana 
eto amintsika. Manjary tsy misy vidiny sy hasiny intsony ny aina ho antsika Malagasy. Omaly dia 
menavava iray indray, izay efa ary taova tanteraka, no nisy namono ka nanary teo am-bodifasana, 
amin’ny fokontanin’Ampanotokana Ambatomaro. Tsy nisy nahatsikaritra moa izao tranga mampalahelo 
satria dia feno lobolobo tanteraka ny manodidina an’ilay fasana, ka takona tao ny vatamangatsiakan’ilay 
tsy manan-tsiny. Fa raha ny fanazavan’ny manodidina hatrany dia lehilahy iray sendra nivalan-drano, 
ho tamin’ny 8 ora maraina teo amin’io toerana io, no nahatsikaritra an’ity zaza efa tsy nisy aina 
ka nampandre ny manodidina. “Toerana fanarian’ny olona fako io toerana io ary amin’ny maha fasana 
dia tsy misy hijery izay misy ao. Izay no tsy nahafantaranay ny nitranga tao” hoy ity raim-pianakaviana 
Raha ny fanazavan’ny mponina hatrany dia azo lazaina ho milamina ihany raha iny toerana iny, sady 
mbola tsy nisy hatrizay izao miseho izao, ka azon’izy ireo antoka fa olona avy any ivelany no tompon’antoka 
raharaha izao. Manoloana izany toe-javatra izany dia miantso ny eo anivon’ny polisy ny mponina 
hanatanteraka antsakany sy andavany ny andraikitra napetraka tamin’izy ireo. Ireto farany izay 
fa zara raha miasa sy mandray olona raha tsy efa misy toe-javatra lehibe toy izao. Tonga teny an-toerana 
ny “constat” niaraka tamin’izy ireo moa ny fokontany eny an-toerana. Ny fokonolona koa tsy nitazam-potsiny 
dia nandrakotra lamba ity tsy manan-tsiny. Tokony ho tamin’ny 2 ora hariva teo kosa vao tonga naka 
razana ny BMH. 




















