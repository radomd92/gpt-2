NIDOBOKA ENY ANTANIMORA…  : ROA VAVY KALAZA AMIN’NY HALATRA SY FISOLOKIANA ANATY “FACEBOOK” | NEWSMADA

Par Taratra sur 08/02/2018 

Nidoboka eny amin’ny fonjan’Antanimora, afakomaly ireo tovovavy roa voarohirohy ho nanao fisolokiana 
miharo halatra tao anaty “facebook”. Lehilahy iray nivarotra fiara tao anaty “facebook” no voasolokin’izy 
vavy ireto… 

Nametraka fitoriana ao amin’ny polisy misahana ny heloka bevava (BC), sakelika fahadimy ny lehilahy 
noho ny fisolokiana nahazo azy ka nahaverezana ny fiarany Audi Q5. Nikasa hivarotra ity fiara Audi 
ity ilay lehilahy ka nanao filazana tao anaty “facebook”. Nahita izany ireto tovovavy roa ireto 
nilaza fa liana amin’ilay fiara ka niantso avy hatrany ilay tompon’ny fiara. Nomen’izy roa vavy 
teny Analakely, ny zoma 2 febroary 2018 lasa teo ilay tompon’ny fiara. Tonga ny zoma ka raikitra 
adivarotra. Tapaka taorian’ny adivarotra fa 95 tapitrisa Ar ny vidin’ilay fiara ka seky ny nomen’ireto 
vavy mpividy. Tsy nanaiky izany anefa ilay mpivarotra fa sao seky tsy misy vola ilay seky nomen’izy 
vavy. Niezaka nandresy lahatra ilay tompon’ny fiara anefa izy roa vavy ka nolazain’ilay iray fa 
miaraka amin’ilay tompona fiara maka ny vola any amin’ny banky izy fa ilay namany kosa mijanona 
anaty fiara. Nentim-pahatsorana ny tompon’ny fiara ka nomena ilay tovovavy iray nijanona tao 
fiara ny fanalahidin’ny fiara sy ny taratasy rehetra momba izany. 

Lasa naka vola tany amin’ny banky izy ireo, kanjo rehefa tonga tao amin’ny banky iray ao Analakely, 
hita ny nalehan’ilay vehivavy niaraka tamin’ny tompon’ny fiara. Nanontany tao amin’ny banky 
anefa ilay niharan’ny fisolokiana ka nambaran’ny mpiasan’ny banky fa hosoka ilay seky nokasaina 
vola. Nametraka fitoriana teny amin’ny polisin’ny BC ilay voasoloky ka tratra teny an-tranony 
Iavoloha izy roa vavy. Tratra tao koa ilay fiara Audi Q5. 

Ny trangan-javatra toy izao ilay maharatsy ny “facebook” ka anairana ny sain’ny rehetra mba tsy 
taitaitra satria betsaka ny mpisoloky. Misy mahatsara ny fampiasana ireny “facebook” ireny, 
mila fahamailoana mba hialana ny halatra avolenta toy izao. Manginy fotsiny ny fanaratsiana sy 
fiainan’olona. 



Les commentaires sont fermées. 

