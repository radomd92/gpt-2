FANAFIHANA MPIVAROTRA :: TRATRA IREO NAHAFATY PÔLISY SY NY ZANAKY NY TOMPON-TRANO • AORAHA

Folo andro aty aoriana, nahatratra olona voarohirohy tamin’ny fanafihana mpivarotra teny Ankadindramamy, 
nahafatesana tovolahy iray sy pôlisy iray ny mpitandro filaminana avy amin’ny Hery vonjitaitran’ 
Pôlisim-pirenena na ny FIP. Roa lahy ireto voasambotra, tamin’ny sabotsy sy alahady lasa teo, 
voatondro ho anisan’ireo jiolahy am-polony nanao an’iny asa ratsy iny. Sarona ihany koa ny basy 
iray sy karazana ody gasy maromaro ary antsibe, voalaza fa fampiasan’ireto olon-dratsy. 

Nampandre ny pôlisy avy hatrany ny olona teny Ankadindramamy rehefa nahatsikaritra lehilahy 
45 taona, nihaodihaody teny an-toerana, tamin’ny sabotsy lasa teo. Heno tamin’izany fa anisan’ireo 
nanafika, tamin’ny harivan’ ny alarobia 8 aogositra, io lehilahy io. 

«Nampifanatrehana tamin’ireo olona voatafika ity ahiahiana ho jiolahy. Tsy nihambahamba ireo 
fa nanondro azy ho tena naman’ireo nanao ny fanafihana. Nitohy teny Andravoahangy ny fisamborana 
namany iray hafa», araka ny fanampim-panazavana avy amin’ny pôlisy. 



Tsiahivina fa teo am-pidirana ny vavahadin’ny tranony, teny Ankadindramamy, no voatafika ny 
iray mpivarotra eny Andravoahangy, tamin’ iny alarobia hariva iny. Maty tsy tra-drano voatifitra 
amin’ny kibony ilay pôlisin’ny UIR, niambina azy ireo. Tsy tana ihany koa ny ain’ny tovolahy iray, 
ny tompon-trano, izay voatifitra teo amin’ny tratrany. 

Mitohy ny fanadihadiana, amin’izao fotoana izao. Ankoatra ireto roa lahy tratra tamin’ny faran’ny 
ireto, efa nisy lehilahy iray hafa voasambotry ny pôlisy tamin’izao raharaha izao, tamin’ny alahady 
aogositra lasa teo. Maty voatifitra rehefa nanohitra an’ireo mpitandro filaminana nisambotra 
teny Andraisoro, io lehilahy io. 









Enregistrer mon nom, mon e-mail et mon site web dans le navigateur pour mon prochain commentaire. 



