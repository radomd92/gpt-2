JOSEPH YOLAND : NAMPIDIRINA AM-PONJA AVY EO NOMENA FAHAFAHANA VONJIMAIKA

Vaovao niteraka resabe tao Nosy be Hell-Ville, nanomboka tamin’ny talata lasa teo ny fampidirana 
vonjy maika ny mpikambana teo anivon’ny filankevitra ambony ny tetezamita teo aloha, Joseph Yoland, 
ny mponina any an-toerana amin’ny anarana hoe “Mômy”. Ny talata hariva teo no nampidirina am-ponja 
mpanao pôlitika ity, ary omaly hariva ihany dia nomen’ny fitsarana fahafahana vonjy maika ny tenany. 
ny fantatra dia fifanolanana amin’ny resaka tany mirefy hatrany amin’ny 14 ha no nampidirana azy 
Rehefa niroso tamin’ny fanitarana ny seranam-piaramanidina ao Nosy be ny fanjakana, tamin’ny 
2004, dia maro ireo olona izay voatery tsy maintsy nafindra tamin’ny toeran-kafa satria nilaina 
fanitarana ny seranam-piaramanidina ny tany nipetrahan’izy ireo. Ingahy Joseph Yoland moa no 
an-tsehatra tamin’ny famindrana toerana ireo olona ireo ka nametraka azy ireo tamin’ny tany mirefy 
14ha. Voalaza fa tsy nanana olana tamin’izany mihitsy ny manam-pahefana rehetra tao an-toerana 
fotoana izany. Ankehitriny anefa dia misy olon-tsotra no nitory an’ity CST teo aloha ity noho io 
io ka izay no antony nisamborana azy sy nampidirana azy am-ponja, ny talata lasa teo. 

