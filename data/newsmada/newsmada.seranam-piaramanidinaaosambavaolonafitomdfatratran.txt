SERANAM-PIARAMANIDINA AO SAMBAVA: OLONA FITO MD FA TRATRA NANAO HITSIN-DALANA | NEWSMADA

Par Taratra sur 05/09/2019 

Miisa fito ireo olona naiditra am-ponja vonjimaika (MD) rehefa avy natolotra ny fampanoavana 
ny fanaovana hitsin-dalana eo amin’ny seranam-piaramanidina ao Sambava. 

Nohamafisina ny fepetra rehetra momba ny fisian’ireo olona manao hitsin-dalana sy mivezivezy 
amin’ny faritra fipetrahana sy fiaingan’ny fiaramanidina ao Sambava. Mampidi-doza rahateo 
tsy voafehy ny lafiny fitandroana ny filaminana amin’ireny seranam-piaramanidina ireny ka nahatonga 
tompon’andraikitra eo anivon’ny seranam-piaramanidina niara-niasa akaiky amin’ny polisy 
zandary amin’ny fanaraha-maso ireo olona mivezivezy ao amin’ny faritra tsy azon’ny olona haleha. 
fa zava-doza no saika nitranga teo amin’ny seranam-piaramanidina ao Sambava, ny 23 jolay 2019 
teo noho ny fisian’ireo ankizilahikely roa avy nividy lasantsy ka nanao hitsin-dalana nanapaka 
amin’ny lalana fandehanan’ny fiaramanidina. Tamin’io fotoana io anefa, nisy fiaramanidina 
niomana ny hanao sidina kanefa mbola nanivaka ihany izy roa lahy. 

Tokony hojeren’ny tompon’andraikitra akaiky… 

Ny iray anefa tavela teo afovoan’ny lalana handehanan’ny fiaramanidina. Soa ihany fa nalaky voasambotra 
ankizilahy ity fa raha tsy izany zava-doza no nitranga. Efa nisy moto tratra nanao hitsin-dalana 
teo amin’ny seranam-piaramanidina ao Sambava ihany, ny 14 marsa 2015 kanefa nisy fiaramanidina 
kaompania Air Madagascar efa hipetraka tamin’io fotoana io. Tanàna ny manodidina ny seranam-piaramanidina 
Sambava, koa tokony hojeren’ny tompon’andraikitra akaiky ny hamefena ny faritry ny seranam-piaramanidina 
hialana amin’ny loza mety hitranga tampoka, indrindra ny tandrevaka ataon’ireo olona tsy mahalala 
inona na inona. Mety hiafara amin’ny fanakatonana ny seranam-piaramanidina ny tsy fahafehezana 
fisorohana ny loza, indrindra ny fisian’ireo olona manao hitsin-dalana toy izao. 



Les commentaires sont fermées. 

