EFA INTELO NIGADRA: JIOLAHY TRATRA NANENDAKA TAO ANATY TAXI-BE | NEWSMADA

Par Taratra sur 10/09/2019 

Tsy mety fay! Voasambotry ny polisy avy ao amin’ny kaomisarian’ny boriborintany fahafito (CSP7) 
amin’ny fiantsonan’ny taxi-be eo 67ha, ny zoma teo ny jiolahy iray 35 taona, raindahiny amin’ny 
anaty taxi-be. Raha ny tatitra nampitain’ny polisy, avy nanendaka tao anaty taxi-be mihazo an’Ivato 
jiolahy ity. Niditra tao anaty taxi-be mankany Ivato izy, tamin’io maraina io, teo 67 ha. Nony tonga 
amin’ny fiantsonana eo 67 ha anefa dia nidina avy ao anaty fiara ilay jiolahy. Nahita ny fihetsika 
tao anaty taxi-be anefa ireo mpandeha tao anatiny, tamin’io fotoana io ka niara-nidina niantso 
avy hatrany. Fotoana fohy taorian’izay, tonga haingana teny an-toerana ny polisy nisambotra 
jiolahy izay mbola teo amin’ny fiantsonan’ny taxi-be. Nentina nanaovana famotorana tany amin’ny 
polisy ilay jiolahy ary mbola hita tany aminy ny vola 20 000 Ar vao avy nalainy tany am-paosin’olona 
anaty taxi-be. Nilaza izy nandritra ny famotoran’ny polisy fa tsy vao izao no nanao ity asa ratsy 
fa efa hatry ny ela. Fantatra tamin’izany fa efa intelo nigadra noho ny fanendahana miaro herisetra 
jiolahy ity, saingy manohy ny asa ratsiny hatrany isaky ny mivoaka ny fonja. 



Les commentaires sont fermées. 

