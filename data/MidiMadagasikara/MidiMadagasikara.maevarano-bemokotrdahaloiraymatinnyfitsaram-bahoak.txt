MAEVARANO-BEMOKOTRÀ : DAHALO IRAY MATIN’NY FITSARAM-BAHOAKA – MIDI MADAGASIKARA

Fitsaram-bahoaka indray! Lehilahy iray izay voalaza fa naman’ireo dahalo nanafika tao amin’ny 
Maevarano, kaominina ambanivohitra Bemokotrà, disitrikan’i Maevatanàna iny no nianjeran’ny 
fokonolona indray. Niafara hatramin’ny famoizan’izy ireo ny ainy mihitsy moa izany. Araka ny 
avy any an-toerana, dia nisiana tranga halatr’omby teo amin’io tanàna voalaza etsy ambony io, 
Zoma alina lasa teo. Omby am-polony no nokasain’ireo malaso nanao andiany ireto nangalarina, 
fotoana io. Tsy nanaiky lembenana intsony anefa ireo fokonolona ka dia niezaka niaro ny fananany 
farany. Raikitra ny fifanandrinana, ka izao lavo izao ny iray tamin’ireo dahalo. Araka ny fantatra 
dia mbola nisy namany tamin’ireo olon-dratsy no naratra mafy vokatr’izay hatezeram-bahoaka 
saingy lasan’ireo namany navotana haingana. Tsy nahavita ny asa ratsiny nokasainy hatao akory 
izy ireo tamin’izany. Tsy nisy naninona kosa ireo fokonolona. Fantatra, fa efa nampandrenesina 
mahakasika ity tranga ity, ireo tompon’andraikitry ny filaminana any an-toerana ary efa nanokatra 
fanadihadiana. 




















