MANANJARY: VEHIVAVY NAHATRARANA TOAKA GASY 600 L | NEWSMADA

Par Taratra sur 18/04/2019 

Voasambotry ny polisy avy ao amin’ny kaomisarian’i Mananjary tao Andovosira, distrikan’i Mananjary, 
talata teo ny vehivavy iray voarohirohy noho ny fitondrana toaka gasy mahatratra 600 litatra natao 
bidao mavo maromaro. Loharanom-baovao no nahafantaran’ny polisy fa misy toaka gasy avy any Vohitrandriana, 
Nosy Varika kasaina hamidy ao amin’ny distrikan’i Mananjary. Voamarina avokoa taorian’ny fanadihadiana 
nataon’ny polisy ny fisian’ireto toaka gasy marobe ireto. Fantatra koa fa lakana no hitondrana 
toaka gasy ireto ka efa nandrasan’ny polisy teo amoron-drano fotsiny ny fahatongavan’ilay lakana 
ireto toaka gasy ireto. Vao tao am-piantsonana dia nogiazan’ny polisy avy hatrany ilay lakana 
tratra niaraka tamin’ireto toaka ireto koa ny vehivavy voalaza fa tompon’entana. Ireo mpivoy 
lakana kosa vao nahita ny polisy dia nandositra avy hatrany. Nandritra ny fanadihadiana ity vehivavy 
no nilazany fa azy ireo entana nogiazana ireo. 



Les commentaires sont fermées. 

