MAEVATÀNANA : MPIANTSENA VOASAKAN-DÀLANA, LASA NY VOLA 20 TAPITRISA ARIARY SY NY FIRAVAKA VOLAMENA – MIDI MADAGASIKARA

Ankoatra ny fanakanan-dàlana an’ireo fiara manao zotra nasionaly dia miroso amin’ny fanakanan-dàlana 
mpiantsena indray ny jiolahy. Ny alahady 31 jolay lasa teo, tokony ho tamin’ny 8 ora maraina, olona 
saika handeha hamonjy tsena any amin’ny Kaominina ambanivohitr’Antanimbary, distrikan’i Maevatanàna, 
nosakanana dahalo telo lahy tao Vavarano Bevondrona ao amin’ny fokontany Marosakoa. Samy nirongo 
avokoa ireto olondratsy ireto nandritra izany fanafihana izany ka sarotra ho an’ireo mpiantsena 
nanohitra azy ireo. Lasan’ireo jiolahy araka izany ny vola be nentin’ireto farany saika hiantsenana, 
izay mitentina 20.110.000 ariary. Voaroba ihany koa ny volamena vovony fito grama ary ireo firavaka 
rehetra teny amin’izy ireo. Nandositra nianatsimo avy hatrany ireo dahalo rehefa nahazo izay 
tany amin’ireto mpiantsena ireto. Marihina fa tsy nisy ny naratra na aina nafoy tamin’izany. Nidina 
an-toerana avy hatrany ny zandary miisa efatra avy ao Betsiboka, izay notarihin’ny GP1C Randrianarivony 
Baptiste, nanao ny fanadihadiana. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

