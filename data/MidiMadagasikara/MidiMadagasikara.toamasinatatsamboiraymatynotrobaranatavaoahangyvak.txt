TOAMASINA : TATSAMBO IRAY MATY NOTROBARANA TAVAOAHANGY VAKY TEO AMIN’NY TENDANY – MIDI MADAGASIKARA

Nivadika vono olona nahatsiravina ny revy nataon’ireo mpinamana roa lahy sy ity tovolahy iray 
tonga an-tanety vao tsy ela izay. Tao amin’ny trano fisotroana iray tao Ankirihiry no nitrangan’ny 
teo amin’izy ireo noho resaka “sipa” niadiana. Raha ny fanazavana azo tamin’ireo nahita ny tranga 
alakamisy alina tokony tamin’ny 10 ora tao amin’ity trano fisotroana ity, dia samy nampiresaka 
tovovavin’ny alina ity ireo samy mpirevy ireto, samy nampiseho ny fananam-bolany tamin’ny fanobahana 
ihany koa, hanababoana ilay tovovavy. Nandritra izay anefa no raikitra ny fifamaliana teo amin’ny 
roa mpifaninana, raikitra ihany koa ny teny mahery sy ny fifampidedahana. Ela ny ela nivadika ho 
mivantana ilay fifamaliana, ka teo no nandray tavoahangy ireto roa lahy mpinamana dia nidaroka 
tovolahy tatsambo. Novakian’izy roa lahy ilay tavoahangy avy eo ka natsindron’ny iray ny tendan’ilay 
niady taminy, ary nahavoa teo amin’ny faritra anoloana, izay nahatapaka ny lalan-drivotr’ity 
tantsambo. Vokatr’izay maty tsy tra-drano teo ity tovolahy ity, ary nitsoaka izy roa lahy raha 
nahita izany. Haingana anefa ny fampandrenesana nataon’ny tompon’ny trano fosotroana ny mpitandro 
filaminana, tonga ireo polisy mpanao fisafoana amin’ny alina. Nanomboka avy hatrany ny fikarohana 
roa lahy namono olona ireto, ka tokony tamin’ny 11ora, ny alakamisy alina io ihany, dia tratra tao 
ihany izy ireo. Efa mandalo fanadihadiana eo anivon’ny polisy misahana ny heloka be vava izy ireo 
omaly. Ho hita eo ny ho tohiny satria nitory azy ireo ho namono olona ny fianakavian’ity tovolahy 
ity. 



Dia iza no nahazo ilay tovovavin’ny alina ? 


















