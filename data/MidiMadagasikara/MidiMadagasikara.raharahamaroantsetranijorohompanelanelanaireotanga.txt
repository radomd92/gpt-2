RAHARAHA MAROANTSETRA : NIJORO HO MPANELANELANA IREO TANGALAMENA ANTEMAROA – MIDI MADAGASIKARA

Ny sabotsy sy ny alahady teo dia tsy nitsahatra nanao fivoriam-be ireo sojabe, tangalamena, Antemaroa 
Maroantsetra, sy Atoa Ramaroson Jacques lehiben’ny faritra Analanjirofo mitarika ny fihaonana, 
ny lehiben’ny distrika izay nanana ny birao may nandritra ilay sakoroka ny herinandro teo. 

Tao anatin’ny roa andro nihaonana io vao hita ny hevitra nitoviana teo amin’ireo mpivory, ka nisy 
tondrozotra nifanekena sy nifanaovana sonia teo amin’ireo mpandray anjara rehetra. Ny tanjona 
dia ny famerenana ny filaminam-bahoaka sy ny fitonian’ny fiaraha-monina an-tanàna. Voarakitra 
anatin’ilay tondrozotra ny hoe: manomboka izao dia mijoro ho mpanelanelana mikasika ny raharaha 
Eric – Mahavita Rodrigue ireto tangalamena Antemaroa; ka hisy ny ho fampifanatonana ireo ekipan’ny 
sy ny toriana nahatonga ny sakoroka, hisian’ny fananarana sy fifampiresahana. Aorian’izay dia 
ny ho fampiharana ny sazy ara-pomban-drazana ho an’izay mbola mihoa-pefy. 

Tsy voafaritra mazava ao anatin’ilay tondrozotra, izay fantatra fa nahatonga ny fahalavan’ny 
namolavolana azy, ny mikasika ireo olona 5 efa voasambotra, izay miatrika ny fakana am-bavany 
ireo eo anivon’ny zandary misahana ny fikarohana momba ny heloka be vava Toamasina, sy ny fitadiavana 
mitohy atao amin’ireo olona maromaro mbola karohina, izay tsy ao Maroantsetra ihany intsony fa 
hatrany SAVA, voalaza fa nandrosiran’izy ireo. Na izany aza, efa misy filaminana ny ao an-tanàna 
izay rahateo no efa nandefana nody ireo FIGN tany an-toerana, ireo polisin’ny FIP sisa no mbola 
ny namany ao Maroantsetra. 




















