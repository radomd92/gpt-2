FARITRA 18: NOHAMAFISINA NY ADY AMIN’NY TSY FANJARIAN-TSAKAFO | NEWSMADA

Par Taratra sur 28/09/2019 

Namarana ny atrikasa rehefa nidinika nandritra ny efatra andro, omaly ireo mpizaika avy amin’ny 
fiarahamonim-pirenena Hina, amin’ny faritra 18 miady amin’ny tsy fanjarian-tsakafo. 

Nanazava ny filoha lefitry ny vovonan’ny fiarahamonim-pirenena Hina, Faniry Hantarinivo fa 
nitondra izay filana fototra avy any amin’ny faritra misy azy avy ireo mpizaika nahafahana nandrafitra 
enti-miady amin’ny tsy fanjarian-tsakafo. 

Miainga amin’ny zava-misy any an-toerana, araka izany, no nahafahana namolavola tetikasa mba 
sy hampisy vokatra ny asa atao eny ifotony sy mivantana amin’ireo mila izany. 

Nampahafantarina ireo mpizaika koa ny drafitrasam-pirenena momba ny ady amin’ny tsy fanjarian-tsakafo 
voafaritra anatin’ny vina fisandratana. Ankoatra izany ny fanamafisana ny traikefa efa nananan’ireo 
ary indrindra ny fandraisana andraikitra manoloana ny ady amin’ny tsy fanjarian-tsakafo. 

Araka ny fanazavana, hiitatra amin’ny faritra 22 ny vovonan’ny fiarahamonim-pirenena Hina, 
faran’ny taona. Hametraka ny sampana any Sava sy Diana izy ireo amin’io volana oktobra io. 

Mifantoka amin’ny fanaraha-maso ireo asa hiadiana amin’ny tsy fanjarian-tsakafo ity vovonana 
Hina ity. Miara-miasa akaiky amin’ireo mpisehatra maro izy ireo, araka izany, ary mihaona mivantana 
ireny hahafantarana ny fivoaran’ny asa sy ny fivoaran’ny filana ifotony. 



Les commentaires sont fermées. 

