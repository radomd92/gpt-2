JLY ANDRINJANAKA NJATOARISOA: “AOKA HO MAILO FA MAHAZO VAHANA NY FISOLOKIANA TATO HO ATO” | NEWSMADA

Par Taratra sur 06/03/2019 

“Tiako hanentanana ny rehetra mba ho mailo satria maro ny endrika fisolokiana izay mahazo vahana 
fotoana izao, indrindra amin’ireo orinasa na olon-tsotra ihany koa. Naharay fitarainana maro 
maro izahay momba ity tranga ity. Rehefa izy izay no milaza fa misy vola harotsaka ato anatin’ny 
olona iray fa andefaso vola atao saran’ny andefasana azy dia efa fisolokiana izay. Eo koa ireo milaza 
tratran’ny lozam-pifamoivoizana fa andefaso vola dia efa endrika fisolokiana izay na ireny manao 
mialoha amin’ny trano fandraisam-bahiny ireny”, hoy ny fanazavan’ny kaomandin’ny zandarimariam-pirenena, 
Jly Andrianjakana Njatoarisoa nandritra ny valandresaka ho an’ny mpanao gazety teny amin’ny 
Ratsimandrava, omaly. Nohamafisin’ity tompon’andraikitra ambony eo anivon’ny zandarimariam-pirenena 
hatrany fa mandeha ampolony, anjatony ny fitarainana voaray momba ireny endrika fisolokiana 
amin’ny alalan’ireny kaonty amin’ny alalan’ny tambajotram-pifandraisana ireny. 

Efa mandray ny andraikiny hatrany ny zandary… 

Nisy ny fidinana ifotony notarihin’ny praiminisitra niaraka tamin’ireo minisitra telo lahy 
ny tsy fandriampahalemana ary ireo minisitra hafa tany Tsaratanana momba ny ady amin’ny tsy fandriampahalemana, 
Nisy ny rindran-damina sy drafitra ahafahana miady amin’ny tsy fandriampahalemana, indrindra 
fakana an-keriny. “Tsy maintsy hanenjika ireo mpanao ratsy hatrany amin’ny faritra izahay ary 
nisy koa ny drafitra papango manerana ny faritany. Misy koa ireo zandary napetraka eny an-dalana 
ny fanaraha-maso ary ny laharana telefaonin’ny zandary”, hoy hatrany izy. nisaotra manokana 
olona rehetra izay nanome vaovao ny mpitandro filaminana izy ary nangataka ny mbola hitohizan’izany 
avy amin’ny olon-tsotra izany. “Ny vaovao tsara indrindra dia ny vaovao tonga ara-potoana. Ny 
tonga ara-potoana no ahafahantsika misoroka ara-potoana. Mbola mangataka izahay ary miantso 
tolory tanana mba hahafahantsika hanana fandriampahalemana maharitra”, hoy ity manamboninahitra 
eo anivon’ny zandarimariam-pirenena ity. Manaiky izy fa hoe misy ny mitsivalam-pandry fa efa 
andraikitra izy ireo. 



Les commentaires sont fermées. 

