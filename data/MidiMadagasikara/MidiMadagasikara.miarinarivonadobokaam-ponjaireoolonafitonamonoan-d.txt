MIARINARIVO : NADOBOKA AM-PONJA IREO OLONA FITO NAMONO AN-DRAZANINA – MIDI MADAGASIKARA

Ny alakamisy hariva teo no natolotra ny mpitsara mpanao famotorana tao amin’ny tribonaly Miarinarivo 
olona fito voarohirohy tamin’ny famonoana an’Itpkv Razanina, ilay vaviantitra nanjavona efa 
roa taona, ary hita faty tanaty gony tetsy Analavory ny talata lasa teo. Ao anatin’ireo olona fito 
moa ny zanany vavy niaraka tamin’ny vinantony izay, voalaza fa isan’ny atidoha nikotrika ny famonoana 
vehivavy 62 taona ity. Naharitra ora maro ny fakàna am-bavany an’ireo olona voarohirohy ireto 
amin’ny tribonaly. Efa hariva be ihany vao nivoaka ny taratasy mandefa azy ireo any am-ponja, raha 
fampitam-baovao voaray. Tsiahivina fa ny voalohandohan’ny herinandro teo no fantatra tanteraka 
marina nahakasika io raharaha io, araka ny fanadihadiana sy ny famotorana nataon’ireo pôlisy 
ny heloka bevava tetsy Anosy. Tamin’izay no nahafahan’izy ireo nisambotra ny olona manodidina 
ramatoa ity, izay tsy iza fa ny zanany sy ny vinantony, mpanampy akaiky azy ary ireo olona mpifanandrina 
amin’ny resaka ady tany. Novonoina tamin’ny fomba feno habibiana izy satria dia diam-pamaky efatra 
teny amin’ny lohany, ary avy eo nalevina an-tsokosoko tanaty alan’akondro tany amin’iny faritra 
iny. Tsy misy marina tsy natao hipoitra tokoa, na ho ela na ho haingana. Any an-tranomaizina aloha 
izy fito ireto misaintsaina ny zava-bitany tamin’ity vaviantitra ity, mandra-piandry indray 
fotoam-pitsaràna azy ireo 




















