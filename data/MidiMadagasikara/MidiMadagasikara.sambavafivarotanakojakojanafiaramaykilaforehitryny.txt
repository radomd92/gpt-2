SAMBAVA : FIVAROTANA KOJAKOJANA FIARA, MAY KILA FOREHITRY NY AFO NIARAKA TAMIN’NY ENTANA AN-TAPITRISANY MARO – MIDI MADAGASIKARA

Nitrangana haintrano nahatsiravina indray tany Sambava, omaly naraina tokony ho tamin’ny 9 ora 
sasany. Tranombarotra iray lehibe fivarotana kojakojana fiara no nirehitra tao amin’ny fokontany 
akaikin’ny “rond point”, fantatry ny maro amin’ny hoe “maman’i Dolorès”. Araka ny tati-baovao 
dia niainga tamina afon-tsigara avy tamin’ny trano fivarotana lasantsy iray nifanila amin’ity 
kila forehitra ity ny afo. Noho ny tsy fisian’ny “mpompier” ao Sambava dia tamin’ny 11 ora antoandro 
tonga ny fiara mpamono afon’ny Adema, ka tsy nisy noraisina intsony fa levon’ny afo ny entana rehetra 
an-tapitrisany maro. 

Manjaka ny trafikana solika. Mba tsy hitaran’ny afo amin’ireo trano manodidina dia samy niezaka 
rano sy fasika tamin’ny tranony avy ireo mponina manodidina. Ny nanaitra tamin’ity haintrano 
dia tsy nisy namono ny afo ny ankamaroan’ny olona tonga marobe teny an-toerana, fa variana maka 
fotsiny sy manao “selfie”. Araka ny fanazavana voaray hatrany, dia efa ho herinandro izao no ilaharana 
ny solika amin’ireo tobin-tsolika misy ao Sambava tampon-tanàna. Vokatr’izany manjaka ny varo-maizina 
samy miezaka manangona izay tratrany ireo mpibizina, ary mivarotra ny lasantsy any anaty tanàna 
6.000 Ariary ny iray litatra, tafakatra 8.000 Ar kosa izany any ambanivohitra. 




















