MADAGASIKARA – FRANTSA: NAMANGY IREO ANKIZY TEZAIN’I P PEDRO KOA I ORELSAN | NEWSMADA

Par Taratra sur 26/02/2019 

Mandalo eto amintsika, amin’izao fotoana izao, ilay mpanakanto frantsay, fanta-daza amin’ny 
rap, Orelsan, araka ny voalaza ao amin’ny tranonkalan’ny masoivoho frantsay. 

Ao anatin’ny fandaharam-potoany ny fihaonana amin’ny mpankafy sy ny fifanakalozana amin’ny 
malagasy mitovy fitiavana aminy, eo amin’ny tontolon’ny hip-hop. 

Ankoatra izany, nijery ny lafiny sosialy ihany koa i Aurélien Cotentin, izay tena anaran’i Orelsan, 
faramparan’ny herinandro iny. Teo aloha ny fihaonany tamin’i Mompera Pedro, teny amin’ny foiben’ny 
Akamasoa. Nandritra izany no nahafantarany ny tantaran’ny fikambanana, ny fivoaran’ny asa fanohanana 
fianakaviana sahirana. 

Nitsidika ny faritra sy nahita mivantana ny rafitra misy ao amin’ny Akamasoa izy. Teo koa ny fihaonany 
ankizy sy ny nijereny ny efitrano fianarana, hatramin’ny kianja fanaovana fanatanjahantena. 
mampiavaka ity fikambanana ity moa ny famerenany indray ny hasina maha olona sy ny fampanajana 
zon’ny sokajin’olona tsirairay. Ankoatra izany, tsy toloram-potsiny fa ampandraisiny andraikitra 
loham-pianakaviana amin’ny fanarenana ny ankohonany. 

Nitsidika sekoly samihafa koa… 

Ankoatra ny teny Ambohimahitsy, nitsidika ny fikambanana Grandir dignement ary nijery sekoly 
toy ny La Clairefontaine sy ny Lycée français ihany koa i Orelsan. Maniry ny mbola hiverina eto Madagasikara 
mpanakanto ity, izay mbola te hamantatra bebe kokoa ny kolontsaina malagasy. Efa nisy ny fifanakalozany 
artista samihafa, toy ny mpanao rap, slam, mpamorona, sns, nandritra izao diany izao. 



Les commentaires sont fermées. 

