FITIFIRANA TENY AMBOHIBAO : JIOLAHY DIMY NALEFA ENY TSIAFAHY – MIDI MADAGASIKARA

Andro vitsivitsy taorian’ilay fanafihana tetsy Ambohibao, nitranga ny alatsinainy 19 janoary 
ka namoizan’ilay mpitam-bolan’ny fiangonana FLM Ambohibao ny ainy, dia efa namokatra sahady 
fanadihadiana nataon’ny zandary teny an-toerana. Olona 11 no voasambotra, ka ny dimy tamin’ireo 
no nandray anjara mivantana tamin’ilay fanafihana, izay rehefa avy nohenoin’ny mpitsara mpanao 
dia nalefa avy hatrany eny Tsiafahy miandry ny fotoam-pitsarana azy. Ireo enin-dahy ambiny kosa, 
mpiray tsikombakomba fotsiny ihany ka anio no hohenoin’ny mpitsara izy ireo. Sarona niaraka tamin’ireo 
ireto ihany koa ny kalaky iray, izay marihana fa efa notapahina sy notsofaina, mba ho mora afenina 
entina, niaraka tamin’ny bala sivy, baramina iray ary ireo volam-piangonana, vola madinika, 
zato sy roan-jato efa voapaingopaingotra. Ny sabotsy lasa teo ireto tambajotrana jiolahy ireto 
ravan’ny zandary, raha ny fanazavana azo. Taorian’io fanafihana nahafaty olona io mantsy, dia 
avy hatrany ny fanadihadiana, ka niantefa teny amina tovolahy iray teny an-toerana ny ahiahy. 
natao ny fisavana ny tranon’ity tovolahy ity, dia hita tao aminy ny vola madinika roan-jato sy ariary 
maromaro efa voapaingotra. Nilaza ho mpivarotra sambôsa ihany koa ranamana tamin’izay fotoana 
kanefa rehefa nohadihadiana lalina dia lainga avokoa. Ity farany ity no nitondra nankany amin’ireo 
izay nahatratrarana ny bala sy ireo fitaovam-piadiana fentin’ireo jiolahy ireo. Marihana, fa 
misy naman’ireto olon-dratsy ireto karohina fatratra amin’izao fotoana, izay voatondro ho niavian’ilay 
nanafihan’ireto olon-dratsy ireto. Raha ny fanazavana azo hatrany, dia efa jiolahy rain-dahiny 
mihitsy izy dimy lahy ireto, satria dia isan’ny tompon’antoka tamin’ireo fanafihana maromaro 
teny Ambohidratrimo, Ankadindravola ary Ambohibao. Omaly ihany no natolotra ny Fampanoavana 
11 lahy. 



