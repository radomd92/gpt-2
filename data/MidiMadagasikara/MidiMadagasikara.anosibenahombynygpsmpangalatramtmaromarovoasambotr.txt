ANOSIBE : NAHOMBY NY GPS, MPANGALATRA MÔTÔ MAROMARO VOASAMBOTRA – MIDI MADAGASIKARA

Teny Ambohibao no lasa ny môtô rehefa nosakanan’ny môtô roa hafa. Fanendahana arak’izany no nitranga 
amin’ny andro antoandrobe, tokony ho tamin’ny iray ora sy sasany. Ny tsy fantatr’ireo olon-dratsy, 
ny fisian’ny GPS, teknolojia hahafantarana ny fivezivezen’ny fitaovana iray hipetahany. Rehefa 
teo anivon’ny SUT Tsaralalàna ny fitarainana, dia niainga teo ny fanarahana ilay môtô tamin’ny 
GPS. Ny andron’io ihany dia fantatra fa teny Anosibe Angarangarana ny toerana nijanonany. Natao 
ny fisavàna ilay trano rehefa nahazo alàlana tamin’ny fampanoavana. Nitombina tokoa ary tsy nisy 
ny ahiahy. Tamin’ny dimy ora sy sasany maraina, dia efa raikitra ny fisamborana ny olona tao. Avy 
indray nony avy teo no nanao fisavana ihany koa ny trano iray teo amin’ny manodidina izay voatondro 
isan’ny fanafenana ihany koa. Efatra ny totalin’ny olona izay voasambotra tao anatin’ity raharaha 
Misy iray antsoina hoe Ndaty ary io no tena miandraikitra ny fivarotana ny entana. Misy hatramin’ny 
alefa any amin’ny faritra ireo môtô ary efa misy mpandray any. Any Andapa no tena voatondron’ny 
ho fivarotana an’izany. Mirongatra ny halatra môtô eto Andrenivohitra ary na amin’ny andro antoandro 
dia efa misy ny sahy manakan-dàlana. Isan’ny nahita faisana farany teo ilay « livreur de pizza » 
orinasa Gastro; izay voatondraka asidra mba hangalàna ny môtô nentiny. Amin’ny lafiny iray koa 
dia tsy azo ihodivirana intsony, fa tokony hampiasaina ny teknolojia na ho an’ny tompon’ny fitaovana 
na koa ho an’ny mpanao fanadihadiana. Tsy azo ihodivirana intsony… 




















