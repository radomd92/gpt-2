FIFIDIANANA : ASAINA MANAO SONIA SATA IHANY KOA IREO KANDIDÀ DEPIOTE

Tsy hatokisana intsony ny mpanao politika malagasy ka tsy maintsy hamoronana sata manokana rehefa 
ho fidiana amina fifidianana. Raha nandamoka ilay sata ho any fitondran-tena mendrika izay natao 
nosoniavin’ireo kandidà ho filoham-pirenena, tamin’ny fifidianana farany teo, dia ireo kandidà 
ankehitriny no asaina manao sonia sata manokana nampitondraina hoe “Toky Nomena”. Toy ny tamin’ny 
filoham-pirenena, tanjona amin’ity sata manokana ity ny hananan’ireo kandidà depiote fitondran-tena 
mandritra ny fampielezan-kevitra sy ny fotoam-piasana eny amin’ny Antenimierampirenena. “Amin’izao 
lalovan’ny firenena izao dia mila solombavambahoaka vanona, vonona, sahy ary mendrika isika 
Izany indrindra no namolavolana izao Toky Nomena izao mba tena solombavambahoaka misahana ampahamendrehana 
andraikiny ary mametraka ambony ny tombotsoan’ny daholobe no miasa eny amin’ny Antenimierampirenena”, 
ny filoha lefitry ny CENI, Thierry Rakotonarivo, nandritra ny fampahafantarana tamin’ny fomba 
an’ity sata Toky Nomena ity, omaly. Marihana fa miisa 12 ny rafitra niara-nisalahy tamin’ny famolavolana 
sata natao ho an’ireo mpilatsaka ho fidiana izao. Ankaotra ny CENI izay tompon’andraikitra voalohany 
resaka fifidianana eto amin’ny firenena, dia tao anatin’ireo namolavola izany koa ny CFM, Bianco, 
CINDH, CSI, Transparency International, Justice et Paix ary ny Hetsika Rohy. Raha ny fanazavana 
dia miainga amin’ny tombana natao tamin’ny asan’ny Antenimieram-pirenena teo aloha no nanaovana 
tolo-kevitra. Betsaka ary henatra ho an’ny firenena ny fihoaram-pefy nataon’ireo solombavambahoaka 
fitondran’i Hery Rajaonarimampianina ka ho fisorohana izany no hiantsoana azy ireo mba hanao 
ity sata Toky Nomena ity. Tsiahivina ihany fa tsy nanao sonia an’ilay sata ho an’ny fitondran-tena 
novolavolain’ny CFM (Filankevitry ny Fampihavanana Malagasy) ny ankamaroan’ireo mpilatsaka 
fidiana tamin’ny fifidianana filoham-pirenena, andrasana kosa ny amin’ity indray mitoraka 
raha hankatoa an’io sata vaovao io ireo kandidà depiote miisa 800 mahery eran’ny Nosy. 



