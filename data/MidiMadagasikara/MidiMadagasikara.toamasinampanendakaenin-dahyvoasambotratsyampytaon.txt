TOAMASINA : MPANENDAKA ENIN-DAHY VOASAMBOTRA, TSY AMPY TAONA TELO – MIDI MADAGASIKARA

Isany tena olana amin’ny filaminana ao Toamasina ny resaka fanendahana sy sinto-mahery ary ireo 
manakan-dàlana amin’ny fotoana mahavitsy ny mpandeha amin’ny arabe ity. Saika lasa faritra mena 
ny làlana rehetra vokatr’izany, indrindra ny ao Ambolomadinika, Tanambao V, Ankirihiry, làlana 
ary ny “boulevard” Ratsimilaho eny amoron-dranomasina. 

Vokatr’izay dia isan’ny baiko nomen’ny talem-provinsialy ny polisy ao Toamasina ireo tomponandraikitra 
anivon’ireo kaomisaria, ny fametrahana ny filaminam-bahoaka amin’ireo faritra ireo. Ho an’ny 
Tanambao II tarihan’ny kaomisera Rakotovao Jean Christian, dia nisy ny vokatra azon’izy ireo 
maraim-ben’ny alatsinainy teo tokony tamin’ny 04 ora sy sasany. Raha hody mantsy ity mpiandry 
iray izay maika mbola hiverina hitondra sakafon’ny havany tafiditra hopitaly, dia tratran’ireto 
mpanakan-dàlana ireto. Afa-nitsoaka ihany izy ary nanantona kaomisaria, raikitra avy hatrany 
fikarohana ireto andian-jatovo ireto, ka sarona izy enin-dahy. Fantatra ihany koa tamin’ny fanadiadiana 
an’izy ireo, fa samy fanaovan’izy ireo ny asan-jiolahiny koa ny ao Ambolomadinika sy eny amoron-dranomasina. 

Omaly tolakandro no niakatra Fampanoavana sy mpitsara misahana ny zaza tsy ampy taona izy enin-dahy 
izay nahazo fiandrasana fonja maika ao Ambalatavoahangy. 




















