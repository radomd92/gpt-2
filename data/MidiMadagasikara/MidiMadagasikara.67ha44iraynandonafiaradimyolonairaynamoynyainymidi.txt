67HA : 4×4 IRAY NANDONA FIARA DIMY, OLONA IRAY NAMOY NY AINY – MIDI MADAGASIKARA

Nandriaka indray ny rà teny amin’iny faritra 67ha iny omaly folakandro. Fiara tsy mataho-dalàna 
marika «Mitsubishi Spotero » no nifaoka fiara dimy sy mpitaingina bisikleta teny an-tsisin-dalana. 
maty tsy tra-drano vokatry ny dona nahazo azy ilay rangahy nitaingina ny bisikleta, maromaro ihany 
ireo naratra. Samy nahitana fahapotehana avokoa tetsy an-danin’izay ireo fiara voafaoka. Raha 
filazan’ireo mponina teny an-toerana dia somary hafahafa ny fandehan’ity fiara tsy mataho-dalàna, 
nahamailo ireo nahita avy hatrany. Somary nandeha mafimafy ihany koa ilay fiara tamin’io fotoana 
Tokony ho tamin’ny roa ora sy sasany tolakandro teo no nitranga ny efa nampoizin’ny maro. Nifatratra 
hatrany teny amin’ireo fiara nijanona teo an-tsisin-dalana sy teo anoloany ity 4×4 ity, avy eo 
ilay bisikleta teo an-kilany. Nipitika mihitsy vokatry ny hamafin’ny fandonana nahazo azy ilay 
tsy nanam-po na inona na inona, ary avy niakarapoka tamin’ny tany. Voa teo amin’ny lohany ity rangahy 
ary izay no nitarika ny fahafatesany. Maromaro tamin’ireo olona tao anatin’ireo fiara ihany koa 
naratra. Raha ny fitantaran’ireo nanatri-maso hatrany dia tsy voafehin’ilay mpamily mihitsy 
fiara matanjaka ity tamin’io ora sy fotoana io. Tetsy an-daniny rahateo, dia toa hoe nahenon’ireo 
teny an-toerana fofon-toaka ilay mpamily. Raha ny nilaza indray ny sasany fa hoe mbola variana 
an-tariby izy, ka tsy voafehiny intsony ny familiana. Vetivety dia rakotra olona teo amin’ilay 
nitrangan’ny loza. Efa nanomboka niakatra ihany ny feo. Soa ihany fa tonga avy hatrany teny an-toerana 
mpitandro filaminana, nandamina ireo olona vory marobe. Hatreto mantsy dia mbola tsy fantatra 
izay antony nahatonga ity loza ity. Ny hany fantatra dia efa eny am-pelantananan’ny mpitandro 
ny raharaha. 




















