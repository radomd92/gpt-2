TOLIARA – KOLIKOLY: OLONA EFATRA NAMPIDIRINA AM-PONJA  – MIDI MADAGASIKARA

Olona efatra tamin’ireo 24 voarohirohy noho ny kolikoly, no nampidirina am-ponja, raha nahazo 
vonjimaika kosa ny 20 ambiny. Io no nivohitra, ny herinandro teo, nandritra ny tatitra momba ny 
vitan’ny Bianco na ny birao mahaleotena miady amin’ny kolikoly Toliara, enim-bolana voalohany 
taona ity. Raha ny fanazavana dia raharaha folo no natolotra ny fitsarana. Araka ny antontanisan’ny 
Toliara, fitarainana 149 no voaray, ka ny 88 amin’ireo no voasokajy ho misy kolikoly, raha ny 58 
azo anaovana fanadihadiana, ka ny 36 amin’ireo no efa vita hatramin’izao. Nanamarika ny avy ao 
Bianco Toliara fa isan’ny mampitarazoka ny fanatanterahana ny asan’izy ireo, ny tsy fandriampahalemana 
manerana ny faritra iasan’ny sampana. Olana misy ihany koa ny fangatahana alàlana amin’ny mpiasam-panjakana 
toy ny mpitsara, polisy, zandary… vao azo anaovana famotorana, ka anisan’ny mampitarazoka ny 
momba ny fitarainana azo amin’izy ireny izany, hoy hatrany ny Bianco Toliara. 

