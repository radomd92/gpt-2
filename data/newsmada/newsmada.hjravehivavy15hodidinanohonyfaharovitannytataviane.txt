HJRA: VEHIVAVY 15 HODIDINA NOHO NY FAHAROVITAN’NY TATAVIA  | NEWSMADA

Par Taratra sur 24/05/2019 

Eto amintsika, 50 000 ny vehivavy miaina miaraka amin’ny aretina mamany lava satria 4 000 ny tranga 
miseho isan-taona. 1 000 ihany anefa no misitraka fandidiana manerana ny Nosy. 

Valo isam-bolana (ivelan’ny hetsika fandraisana an-tanana manokana) ny vehivavy tratran’ny 
mamany lava miatrika fandidiana ao amin’ny HJRA Anosy ka iarahan’ny minisiteran’ny Fahasalamana 
ny mpiray ombon’antoka, araka ny fanazavan’ny mpitantana ny HJRA, ny profesora Olivat Rakoto 
omaly teny Anosy, nandritra ny fanamarihana ny Andro iraisam-pirenena ho fanafoanana ny aretina 
lava. Maimaimpoana ny fikarakarana manomboka amin’ny fampiakarana ilay marary sy ny mpanaraka, 
sakafo sy ny fanafody rehetra. 15 ireo miandry fandidiana ao anatin’ny hetsika manokana, nanomboka 
17 mey ka hatramin’ny 7 jona ho avy izao. Enina amin’ireo ny efa nodidina fa nisy tsy fahombiazana 
hiverenana ny fandidiana amin’ity taona ity. Manodidina ny 20-30 taona eo avokoa izy ireo. Tsy 
manambady avokoa ireo vehivavy ireo satria lasa nisintaka ilay rangahy noho ny aretina mamany 
mahazo ny vadiny. Rehefa vita ny fandidiana, ao anatin’ny enim-bolana manaraka, tsy tokony hanao 
ara-nofo sy manao asa vatana mafy mandra-pahasitrana tsara ny fery. Misy anefa ireo tsy mahatandrina 
miverina indray ny faharovitana. 

Vehivavy roa no nijoro vavolombelona fa sitrana tsara taorian’ny fandidiana natao azy. Niakatra 
an-dRenivohitra izy ireo niatrika fandidiana ary efa afaka mitady vola. Nanentana ny tovovavy 
hitondra vohoka aloha loatra izy ireo satria antony iray mitarika amin’ny aretina mamany lava 
Mila manatona tobim-pahasalamana koa rehefa hisafo sy hiteraka. 



Les commentaires sont fermées. 

