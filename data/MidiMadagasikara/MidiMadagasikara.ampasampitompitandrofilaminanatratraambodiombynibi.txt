AMPASAMPITO : MPITANDRO FILAMINANA TRATRA AMBODIOMBY NIBIZINA SOKATRA – MIDI MADAGASIKARA

Telolahy saika hibizina sokatra miisa sivy no tra-tehaka omaly tetsy Ampasampito. Mpitandro 
ny iray tamin’izy ireo, olona ambony miasa amina sampan-draharaha iraisam-pirenena kosa ny faharoa, 
olon-tsotra ny farany. Araka ny fampitam-baovao azo dia saika mbola hisoloky izay olona hividy 
sokatra izany ihany koa ireto mpanondrana an-tsokosoko ireto. Izany karazana sokatra fantatra 
anarana hoe Angonoka izany mantsy no voalaza fa saika hamidin’izy ireo. Mitentina eo amin’ny 2500 
eo ho eo ny vidin’ny iray amin’ity karazan-tsokatra ity, izany hoe manodidina ny valo tapitrisa 
any ho any. Tamin’ny fahatratrarana ireto farany anefa dia sokatra tsotra karazany « radiata » 
izy ireo. Sokatra izay inoana fa hamidy ary tsy maintsy haondrana. Tamin’ny alalan’ny angom-baovao 
no nahafahan’ireo mpanao fanadihadiana namandrika ireto fanetriben’ny firenena ireto, ka nahafahana 
izao vokatra izao. Fantatra fa voatazona sy hanaovana fanadihadiana eny amin’ny tobin’ny zandary 
olona mpanondrana harem-pirenena ireto. Izao vokatra tsara izao moa no azo dia noho ny fiaraha-miasan’ny 
Alarm (tetikasa miompana amin’ny fampiharana ny lalàna amin’ny fiarovana ireo harena voajanahary 
Madagasikara) eo anivon’ny Alliance Vohary Gasy, miaraka amin’ireo mpiray ombona antoka aminy 
ny mpitandro filaminana, ny fitsaràna ary ny ministera. 




















