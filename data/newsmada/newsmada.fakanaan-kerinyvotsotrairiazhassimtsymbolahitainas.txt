FAKANA AN-KERINY: VOTSOTRA I RIAZ HASSIM,  TSY MBOLA HITA I NASSIR SIVJEE | NEWSMADA

Par Taratra sur 17/11/2018 

Navotsotry ny jiolahy, ny alin’ny alakamisy teo tokony ho tamin’ny 9 ora alina tany, i Riaz Hassim, 
Karana talen’ny orinasa Makiplast. Tsy nisy nipika ny vaovao momba ny nahavotsotra azy ity. Efa 
anivon’ny fianakaviana izy io vao niely ny vaovao momba ny nahavotsotra azy. Na ny mpitandro filaminana 
tsy nahalala izany, rehefa nanontaniana. Na ny toerana nanateran’ny jiolahy aza, tsy fantatra. 

Mazava ho azy fa nisy tao ny fifanakalozana vola. Ireo jiolahy rahateo, azo heverina fa namepetra 
fianakavian’ity Karana ity tsy hampilaza ny mpitandro filaminana. Anisan’ny mampanano sarotra 
fikarohana ireo jiolahy izany. 

Tsy mbola hita kosa i Nassir Sivjee, tale jeneralin’ny Conforma Akoor. Tsy fantatra ny misy azy, 
teo aza ny fambazana volabe ho an’izay manam-baovao. Mety ho jiolahy iray ihany ny naka an-keriny 
Karana roa ireo. Tambajotra iray ihany ny manao ity asa ratsy ity eto amintsika. 

Kidnapping fanimbalony hatramin’ny jona 

Nahatratra valo ny fakana an-keriny karana hatramin’ny volana jona no ho mankaty. 

Ireo Karana nalaina an-keriny: i Rishi Chandarana (3 jona), i Moustapha Hiridjee (11 jona), i Nazir 
(3 jolay), i Sabira Vashram (6 jolay), i Abdoul Aziz Mansour (19 jolay), i Sabir Molou (13 oktobra), 
Riaz Hassim (9 novambra) ary i Nassir Sivjee (14 novambra). 

Ireo ny Karana efa tany am-pelatan’ny jiolahy. Volabe amina miliara avokoa ny notakin’ny jiolahy 
fianakavian’ireo. Mahagaga anefa, tsy voafehy ny fakana an-keriny, tsy fantatra hoe mankaiza 
volabe? Tsy azon’ny mpitandro filaminana arahina? Misy ihany ireo tratra, saingy na maty na tsy 
akory izay atidoha mpaniraka sy mety halehan’ny volabe lasan’ireo jiolahy. Aterina amin’ny gony 
alefa amin’ny banky? 



Les commentaires sont fermées. 

