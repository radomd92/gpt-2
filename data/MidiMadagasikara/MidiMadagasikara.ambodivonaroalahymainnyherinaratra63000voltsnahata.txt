AMBODIVONA : ROALAHY MAIN’NY HERINARATRA 63.000 VOLTS, NAHATAPAKA NY JIRO TETO TANÀ – MIDI MADAGASIKARA

Loza mahatsiravina! Roalahy no kilan’ny herinaratra 63.000 volts tetsy Ambodivona, omaly antoandro, 
ho tamin’ny 10 ora sy sasany tany ho any. Vokany, miady amin’ny fahafatesana ny iray hatramin’ny 
nanoratanay. Nahitana faharatrana kosa ilay namany. 

Nampisahotaka tanteraka ny mponina teo Ambodivona ity tranga omaly ity. Raha ny fanazavana azo 
an-toerana mantsy dia ny tselatr’afo no nanaitra ny rehetra. Ary indrisy fa olona efa midonan-tsetroka 
hita avy eo. Mpiasa amin’ny toeram-pivarotana iray eny an-toerana izy roalahy ireto. Tamin’io 
io dia nisy asa nampanaovana azy ireo tany ambony tafo. Somary avo ihany ilay trano ary zara raha 
metatra vitsivitsy eo amboniny fotsiny ilay tariby mitondra herinaratra matanjaka (63.000 volts), 
any Andelakaleka. Noho ny fahamaikana amin’ilay asa ihany koa dia tsy nisy nanao kapa izy roalahy 
niakatra teo ambonin’ilay trano, raha ny filazan’ireo namany. Tsy fantatra mazava araka izany 
nahazo ity iray, fa angamba nikasoka tamin’ilay tariby ny tenany ary avy hatrany dia nihantona 
nidonan-tsetroka. Nahita izany ilay namany, raha ny fitantaran’ireo nanatri-maso, ka avy hatrany 
niezaka namonjy ity mpiara-miasa aminy, saingy hadisoana mihoam-pampana. Niara-niraikitra 
izy roalahy. Tsy nisy azon’ny rehetra natao afa-tsy ny niantso mpamonjy voina. Tonga teny an-toerana 
mpamonjy voina, niaraka tamin’ireo mpitsabo. Toa efa tsy nisy aina intsony ilay voalohany may 
nentina namonjy hôpitaly haingana. Saika may avokoa mantsy ny vatany iray manontolo. Mbola tsaboina 
hatramin’ny omaly izy io. Faharatrana tsy dia goavana kosa ny an’ilay namany, ary efa nalefa nody 
nahazo ny fitsaboana sahaza azy. 

Jiro tapaka. Raha ny filazan’ny tompon’andraikitra tokoa mantsy dia tariby mpitondra herinaratra 
avy any Andekaleka mpamantsy an’Antananarivo izy io. Nipika avy hatrany ireo « groupes » rehetra 
aloha, noho ilay « court-circuit » nisy. Nisy fiantraikany goavana tamin’ny famatsiana herinaratra 
an-drenivohitra izany. Tapaka naharitra adim-pamantaranandro maro mihitsy ny jiro, tamin’ny 
sasany ary tsy niverina tanteraka raha tany amin’ny 4 ora hariva tany ho any. Azo lazaina angamba 
soa ihany, nisy ilay « court-circuit » ka nahatapaka ny jiro. Raha tsy izay mantsy dia mety ho nojerem-potsiny 
ny nahamay tanteraka an’ireo olona main’ny herinaratra ireo, fa tsy nisy famonjena azo natao. 
mampametra-panontaniana ny maro ihany koa ny fomba fipetrak’ity trano, izay miorina ao ambanin’ny 
mpitondra herinaratra matanjaka ity. Avy aiza ary iza no fositra, ny mpanome alalàna sa ireo mpanorina 
ara-dalàna ? Dia loza tahaka izao tokoa mantsy ny vokatry ny tsy fitandremana ataon’ny sasany. 
tsy manan-tsiny sy ny mpiasa madinika foana no voa amin’ny ataon’ireo lehibe sy mpanam-bola … 



