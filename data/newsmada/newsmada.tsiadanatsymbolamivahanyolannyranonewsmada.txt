TSIADANA: TSY MBOLA MIVAHA NY OLAN’NY RANO | NEWSMADA

Par Taratra sur 09/04/2019 

Nivaly amin’ny ampahany. Efa mandeha ny rano ho an’ny mponina eny Tsiadana taorian’ny hetsika 
tsy fahafaliana indroa miantoana nataon’izy ireo, ny zoma sy ny asabotsy lasa teo. Na izany aza 
miari-tory ireo mponina satria amin’ny alina hatramin’ny 9 ora maraina ihany ny fahazoana rano 
an’ny faritra sasany. Nisy ny fandrindrana momba ny siniben-drano iraisana amin’ny eny ambony 
mponina sy ny mpianatra. Mbola vahaolana vonjimaika ihany izao, taorian’ny fidinana ifotony 
Jirama niaraka amin’ny sefo fokontany, ny faran’ny herinandro teo. 

Tsy mbola mivaha tanteraka 

Izany hoe, tsy hivaly ny fangatahana tsotra na fiangaviana atao momba ny rano raha tsy tonga amin’ny 
fanehoana hatezerana tahaka ireny nataon’ny mponina teny Tsiadana na Ambondrona ireny. Tonga 
fanakanan-dalana sy fidirana an-tsehatry ny mpitandro filaminana ny raharaha. 

Hatreto anefa, tsy mbola mivaha tanteraka ary mitovy amin’ny eny Tsiadana ihany ny any amin’ny 
hafa. Anisan’izany ny eny Itaosy sy ny eny Ambohimangakely. Mandeha ihany ny rano, saingy tsy amin’ny 
rehetra akory izany. 



Mbola vina lavitra ezaka ny resaka vovo lehibe nambaran’ny minisitry ny Angovo fa hatao amin’ireo 
anisan’ny tena mijaly rano ireo. Tahaka izany koa ny fotodrafitrasa samihafa mifandraika amin’izany 
mbola tsy ho ato ato. 

Araka izany, tsy tokony vahaolana vonjy tavanandro na peta-toko hamonoana afo fotsiny, isaky 
misy mihetsika na fitakian’ny mponina vao ho taitra na handray fepetra tahaka izao ny anivon’ny 
foibe. Resaka rano midika ho aina izy ity ka tsy tokony hatao antsirambina na tsotsorina fotsiny 
Andrasana ny tena fepetra raisin’ny mpitondra manoloana ireo rehetra ireo. 



Les commentaires sont fermées. 

