ANTENIMIERANDOHOLONA : VOATENDRY HO FILOHA VONJY MAIKA RANDRIAMBOLOLONA MANANJARY

Tsy niandry ela fa omaly ihany dia voatendry ny filoha vonjy maika hitantana ny Antenimierandoholona, 
tsy iza fa ny senatera Randriambololona Mananjary. Omaly maraina no nampahafantarina tamin’ny 
ofisialy teny amin’ny lapa maitso Anosikely io fanapahan-kevitra noraisin’i Rivo Rakotovao 
Tsara marihana fa raha ny voalazan’ny fitsipika anatiny mifehy ity andrim-panjakana ity, dia 
Rivo Rakotovao izay voatery nandray ny toeran’ny filoham-pirenena vonjy maika no manendry ny 
hisolo toerana azy vonjy maika izay tsy maintsy loholona mazava ho azy. Raha toa moa ka tsy miroso 
fanendrena olona izay ingahy Rivo Rakotovao, dia ny loholona zokiolona indrindra no mandray ny 
filoha vonjy maika. Marihana fa filoha lefitra ho an’ny faritanin’Antananarivo i Mananjary Randriambololona, 
nanendrena azy ho filoha vonjy maikan’ny Antenimierandoholona izao. Talohan’ny nahavoafidy 
ho loholona dia lehiben’ny faritra Analamanga nandritra ny taona maro ihany koa ny tenany. Raha 
voalazan’ny lalàna ihany, avy hatrany dia miverina ho filohan’ny Antenimierandoholona ihany 
Rivo Rakotovao rehefa tafapetraka ny filohan’ny repoblika vaovao lanim-bahoaka ary miverina 
toerana amin’ny maha filoha lefitra azy kosa ingahy Randriambololona Mananjary. Anio moa no hanaovana 
famindram-pahefana raha ny fantatra. 

