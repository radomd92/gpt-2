MINISITRY NY ANGOVO SY NY SOLITANY : NINDAOSIN’NY FAHAFATESANA TAMPOKA RAMANANTSOA RODOLPHE | NEWSMADA

Par Taratra sur 22/08/2016 

Nindaosin’ny fahafatesana tampoka teo amin’ny faha-65 taona ny minisitry ny Angovo sy ny solitany, 
Rodolphe, tany Mahajanga ny asabotsy 20 aogositra teo. Araka ny fanambarana avy amin’ny Primatiora, 
tampoka ny fahafatesany noho ny fahatapan’ny lalandràny ». Na teo am-panaovana fialan-tsasatra 
an-toerana aza ny tenany, azo antoka ihany ny fitohizan’ireo asa maro miandry azy noho ny krizy 
mahakasika ny famatsiana herinaratra eto amin’ny firenena. 

Betsaka ireo tompon’andraikitra samihafa avy ao amin’ny faritra Boeny nandray ny adidiny tandrify 
mbola nitondra azy teny amin’ny hopitaly, saingy tsy nahatana ny ainy intsony. Nitondra ny anjara 
koa ireo mpitantana any Boeny ireo teo amin’ny fikarakarana ny razana tany an-toerana. Ny asabotsy 
nandrasana tao Mahajanga ny razana, nisy koa ny avy ao amin’ny governemanta tonga tany an-toerana, 
nalefan’ny filoham-pirenena, Rajaonarimampianina Hery. 

Tsy niamboho adidy ny tenany raha voatendry nandray andraikitra ao amin’io “minisitera sarotra” 
ny 10 avrily 2016, niaraka tamin’ireo mpikambana hafa ao anatin’ny governemantan’ny Praiminisitra 
Solonandrasana Olivier. Efa nisahana ny andraikitra tale jeneralin’ny angovo tao amin’io minisitera 
ihany ny tenany, nandritra ny fitondran’ny filoha Ravalomanana Marc ; mpikambana tao anatin’ny 
Tetezamita izy, ny volana mey 2010, niara-niasa tamin’ny Praiminisitra Camille Vital. 

Omaly ny nofony nandrasana tao amin’ny Tranompokonolona Tsianolondroa, Fianarantsoa ; anio, 
amin’ny kaominina Ambalavao ; rahampitso, ho tonga any an-tanindrazany Ambinanindovoka ary 
fanitrihana ny nofony ny 24 aogositra. Izahay ato amin’ny gazety Taratra dia mirary fiononana 
sy fitahian’Andriamanitra ho an’ny vady amam-janany sy ny fianakaviany manontolo. 



Les commentaires sont fermées. 

