DIGUE  : TRATRA TEO AMBONY ANDRIN-JIRO ILAY JIOLAHY NANGALATRA PANNEAU SOLAIRE | NEWSMADA

Par Taratra sur 15/12/2016 

Nidoboka am-ponja, omaly rehefa avy natolotra ny fampanoavana ilay jiolahy 23 taona tompon’antoka 
halatra panneaux solaire teny amin’ny lalana Digue. Tratran’ny polisy avy ao amin’ny boriborintany 
eny Isotry teo ambonin’ilay andrin-jiro nangalarany ilay panneaux solaire ity jiolahy ity, ny 
misasakalina. Araka ny fanazavan’ny polisy, tsikaritra tato ho ato ny fahaverezan’ireo panneaux 
amin’iny faritry ny Digue iny indrindra ny eo anelanelan’ny Sicam sy Ampasika. Panneaux solaire 
92 amin’ny 135 sisa mandeha fa ny ambiny kosa efa lasan’ny mpangalatra. Nametraka vela-pandrika 
nanao fanaraha-maso ny polisy niaraka tamin’ny andrimasom-pokonolona. Vokany, noraisim-potsiny 
ambonin’ilay andrin-jiro laharana faha-43 ity jiolahy ity. Mbola hita teny aminy koa ny tohatra 
rehefa mangalatra panneaux solaire. Nilaza izy nandritra ny famotorana nataon’ny polisy fa telo 
ry zalahy no miaraka rehefa manao ny asa ratsiny, saingy tafaporitsaka ireo namany roa lahy. Rehefa 
orana ny fotoana tena fanararaotran’izy ireo mangalatra ireny panneaux solaire. Nilaza ity jiolahy 
fa nisy olona naniraka azy. 





Les commentaires sont fermées. 

