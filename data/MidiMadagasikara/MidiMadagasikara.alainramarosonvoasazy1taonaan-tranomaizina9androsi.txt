ALAIN RAMAROSON : VOASAZY 1 TAONA AN-TRANOMAIZINA, 9 ANDRO SISA ALAINY – MIDI MADAGASIKARA

Nivoaka omaly ny didim-pitsarana mikasika ilay raharaha mahavoarohirohy an’Atoa Alain Ramaroson 
nanenjehana azy ho nanao hosoka sy fampiasana hosoka tamin’ny varotra tany teny Andoharanofotsy, 
taona 2009 teo. Herintaona an-tranomaizina sy fandoavana onitra 950 tapitrisa Ariary no sazy 
Fitsarana ambaratonga voalohany eto Antananarivo azy. Sazy an-tranomaizina izay azo lazaina 
efa madiva ho vitan’ny voaheloka ihany raha oharina amin’ny fotoana, izay nitazonana azy am-ponja 
nanomboka ny 3 Aogositra 2016. 9 andro sisa araka izany no mbola alainy. 

Raha tsiahivina ny raharaha izay nitsarana ity mpanao politika tsy zohina amin’ny maro ity dia 
hosoka tamin’ny fivarotana tany mirefy 1 ha izay lova nifampizarany tamin’ireo rahalahiny telo 
anejehana azy. Nitory azy ny zanak’ireto rahalahiny ireto noho Alain Ramaroson nivarotra izany 
ka nampiasa taratasy fanomezan-dalana hosoka izay voalaza fa manome alàlana azy hivarotra ny 
farany. Ho setrin’izany fitaka izany dia nitaky onitra 2 lavitrisa Ariary ireo mpitory. 

Hosoka satria, araka ny fiampangana nataon’ny fampanoavana nandritra ny fitsarana ity raharaha 
tamin’ny 18 jolay teo, olona efa maty tamin’ny 2002 sy 2008 ny roa tamin’ireo nolazaina fa nanao 
ity taratasy ity, izay nosoratana tamin’ny 2009. Nanda izany mafy anefa ny voampanga sy ny mpislovava 
nandritra io fotoam-pitsarana io. Tao amin’ny fiarovan-tenany no nanizingizinany fa tsy izy 
no nangalatra ireo sonia ireo. Nanaporofo izany ny mpisolovava azy ka nilaza fa voamarin’ny fitiliana 
tamin’io taratasy io izany. Tsy nanafina ny mety hisian’ny ambadika politika amin’izao raharaha 
ihany koa ny mpisolovava azy. Fantatra fa mbola misy raharaha hafa mitovy tsy misy valaka amin’ity 
ity ihany ka ifanolanany amin’ny fianakaviany, tsy maintsy hitsarana azy amin’ny voalohan’ny 
Aogositra ho avy izao. 




















