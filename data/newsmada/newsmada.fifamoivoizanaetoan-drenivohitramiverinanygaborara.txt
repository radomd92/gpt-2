FIFAMOIVOIZANA ETO AN-DRENIVOHITRA: MIVERINA NY GABORARAKY NY SARETY SY NY KALESY… | NEWSMADA

Par Taratra sur 08/08/2019 

Mbola resaka hafa ny taxi-be sy ny fihoaram-pefy ataon’izy ireo. Niserana ihany ny fampiharan-dalana 
an’ireo sarety sy posy ary kalesy teto Antananarivo Renivohitra. Miverina sahady ny gaboraraka 
an-dalana. Manjaka amin’ny fotoana rehetra izy ireo. Antony miteraka fitohanana lavareny manampy 
ny fanamboaran-dalana ary mampikaikaika ny maro anefa ny fikisahan’izy ireny eny an’arabe. 

Ankoatra ny fandikana ny fotoana iasana, manimba zavatra ary tsy mahay ny lalan’ny fifamoivoizana 
mpitarika posy sy sarety ireo. Betsaka ireo efa velon-taraina amin’ny fahapotehan’ny fiara amin’ny 
ireny. 

Miala maina anefa ireo manana ny simba satria tsy misy fiantohana ireny sarety sy posy ireny. Ankoatra 
ny vava ratsy sy ompa hataon’ireo mpitarika azy izay tsy manaiky hanana ny fahadisoana. 

Anisan’ny sosokevitr’ireo mpampiasa ny fifamoivoizana ny tokony hametrahana lalàna mazava, 
ny zava-misy ankehitriny sy fampiharan-dalàna hentitra sy maharitra amin’izy ireny. 

Tokony hazava ao anatin’izany lalàna izany ny refin’ny sarety na posy ampiasaina. Tokony hiditra 
trano fiantohana izy ireny hahafahana miady aminy raha manimba zavatr’olona. 

Tompon’antoka amin’izay mety ho fahasimbana ny mpitari-posy, tompon’ny posy ary ny tompon’ny 
entina. 

Efa napetraka mazava ny ora hahafahan’ireny mivezivezy izay voatondro fa manomboka amin’ny 10 
maraina hatramin’ny 12 ora antoandro izy ireo no miasa ny maraina. Amin’ny 2 ora hatramin’ny 4 ora 
ny hariva. 

Voafetra ihany koa ny toerana hahafahan’izy ireo mivezivezy. Tsy azon’izy ireo aleha ny faritry 
afovoan-tanàna. Tafiditra ao anatin’izany ny ao Analakely, Ambohijatovo, Antaninarenina, 
ary Ankadifotsy. Tsy tokony hivezivezy amin’ny toerana misy fiakarana ihany koa ireny sarety 
posy ireny. 





Les commentaires sont fermées. 

