FJKM AMBOHIDRATRIMO : MAMOA-TSAMPONA NY MPITANDRINA

Raharaha iray malaza eny amin’iny faritr’Ambohidratrimo sy ny manodidina iny ny afitsoka ny mpitandrina 
amin’ny Fiangonana Fjkm ao an-toerana. Asa na noho ny maha-efa antomotra ny fotoana hisotroany 
na inona fa misy fanapahan-kevitra sy fepetra tsy ara-drariny izany raisiny ao anivon’ny fitandremana 
Ambohidratrimo. 

Raha lasa nisotro ronono, ohatra, ny talen’ny sekoly Fjkm ao an-toerana, dia nihazakazaka nisora-tena 
talen-tsekoly avy hatrany izy. Dia mahavariana fa nojeren’ny filohan’ny synodam-paritany misahana 
fitandremana iny fotsiny izany. Satria ve, sanatriavin’ny vava, naman’Ingahy filoha synodaly 
mpitandrina ity dia arahina am-bokony ny ataony ? 

Amin’izao fotoana izao indray, ankatoky ny fankalazana ny fetin’ny krismasy dia ny antoko mpihira 
ao an-toerana indray no niravan’Ingahy Pasy. 

Tsy tokony hadinoina fa azo ambara ho mpitandrina faharoa ao amin’ny fitandremana iray ny antoko 
raha ny fitaizam-panahy no ifotorana, nefa dia noravaina tsy amin’antony. Raha misy olona iray 
roa ao anivon’ny antoko mpihira mety mampanahiran-tsaina ny mpitandrina dia tokony hojereny 
ny vahaolana momba izany fa tsy ny rantsana ao am-piangonana no horavana. 

Tsy misy fahadisoan’ny antoko mpihira mihitsy ny raharaha rehetra fa dia karazan’ny didiko fe 
fotsiny no ataon’Ingahy Pasy, hoy ny akon’ny fanadihadiana natao teny an-toerana. 

Velon-taraina hatramin’ireo loholona sy diakona ao ampiangonana amin’ny fihetsik’Ingahy Pasy, 
dia ny voninahitr’Andriamanitra mihitsy no zary mihintsana amin’ny fitondran-tenany sy ny fepetra 
raisiny na ny fanapahan-kevitra toa jadona ampihariny. 

Manaitrra ny rafitra eo anivon’ny Synodam-paritany sy ny Foiben’ny Fjkm mihitsy ny mpino kristianina 
Ambohidratrimo amin’izany rehetra izany satria dia tsy misy aim-panahy velona mihitsy amin’izany. 

