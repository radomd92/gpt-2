FOIBE FITSARÀNA FIARAKODIA : « TSY EKENA INTSONY NY FANAOVANA « VISITE » TARATASY FOTSINY » – MIDI MADAGASIKARA

« Tsy ekana ary tsy andefarana intsony ny fanaovana « visite technique » taratasy (papier) fa tsy 
fiara, na iza na iza. Mampitandrina ihany koa an’ireo mpanelanelana (mpanera) izay mbola zatra 
fa tsy handeferana izay tratra ». Hentitra dia hentitra tokoa ny Tale Jeneraly vaovaon’ny Foibe 
fiarakodia, ny Jly Ratelo André, omaly nandritra ny tafa tamin’ny mpanao gazety tetsy amin’ny 
tetsy Alarobia. Tato ho ato tokoa mantsy izay, raha tsy hiteny afa-tsy hoe taorian’ireo lozam-pifamoivoizana 
namoizana ain’olona marobe, dia saika voatondro molotra hatrany ireo eo anivon’ity Sampana fitsaràna 
ity. Tiana anefa ny mampahatsiahy, hoy hatrany ity Tale jenaraly vaovao ity, fa ny fitiliana ny 
ara-teknika ihany no sahaninay. Ka raha amin’izay resaka izay no nahatonga ny loza dia tompon’andraikitra 
izahay. Amin’ny ankapobeny anefa dia tsy izay no miseho. Na izany na tsy izany anefa, dia « ekena 
misy dia misy tokoa ny lesoka saingy harenina tanteraka izany », hoy izy. « Efa nanome baiko ireo 
rehetra eo anivon’ny fitsaràna fiarakodia manerana ny Nosy ny tenako ny amin’ny fampiharana izay 
izay, ary mampitandrina ireo izay minia mbola mandika izany fa handray fepetra hentitra izahay, 
mety hiafara hatramin’ny fandroahana sy fanagadrana mihitsy raha ilaina». Fantatra moa fa efa 
ireo tratra tamin’ny resaka «réception sy visite technique » hosoka amin’ny fiara, ary efa natolotra 
fitsaràna sy nampidirina am-ponja ireo olona ireo. 

Fa ankoatra izay dia nambaran’ity tompon’andraikitra voalohan’ny Foibe fitsaràna fiarakodia 
fa hisy ny fanatanterahana ny fepetra manokana noraisin’ny Ministeran’ny Fitaterana ny amin’ny 
« fitsirihana ara-teknika manokana » ireo fiara fitateram-bahoaka hofaina, hivoaka ny lalana 
ny zotrany, mihoatra ny 40 km. « Manomboka izao dia tsy maintsy mandalo aty aminay ireto fiara ireo, 
andro alohan’ny hiaingàny, hanaovana izay fitsirihana manokana izay. Familiana, kodiarana, 
ary ireo kojakoja miantoka ny ain’ireo mpandeha amin’ny fiara no hojerena amin’izany. Aorian’io 
omena « fanamarihana ny nahavitana io fitiliana manokana io » ilay fiara ary io no entiny eny anivon’ny 
ahazoana ilay « fahazoan-dalana manokana » avy eo. Amin’izay fotoana izay, dia tompon’andraikitra 
ny mpitsara ilay fiara raha voaporofo fa tsy fahatomombanana ara-teknika no nitarika ny lozam-pifamoivoizana 
Noraisina ireo fepetra rehetra ireo hisorohana ny loza, satria dia « lahitokana ny aina ». Hiarahantsika 
ihany koa ny kolikoly sy ny hosoka rehetra, ka entanina ny rehetra mba hanome vaovao raha mahita 
maheno tranga toy izany, hoy izy namarana ny teniny. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

