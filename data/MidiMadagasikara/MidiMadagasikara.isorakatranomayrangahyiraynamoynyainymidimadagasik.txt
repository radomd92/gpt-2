ISORAKA : TRANO MAY, RANGAHY IRAY NAMOY NY AINY – MIDI MADAGASIKARA

Manodidina ny tamin’ny telo ora maraina no nitranga ny loza. Tetsy Isoraka, trano roa izay mifanila 
nirehitra fa ny iray no tena ravan’ny afo. Trano fonenana raha araka ny fanazavana azo. Nisy rangahy 
izay natory tao anatiny ary namoy ny ainy tao anatin’ny loza. Ilay trano faharoa kosa mba tsy nisy 
aina nafoy. Tsy mbola tena voamarika ny anton’ny firehetana ary tsy maintsy nanokafan’ny mpitandro 
filaminana fanadihadiana noho ny fisian’ny olona namoy ny ainy. Tsiahivina fa vao ny alin’ny alatsinainy 
koa no namono olona ny hain-trano. Tetsy Anjanahary II S, trano hazo miisa fito no potika tanteraka 
nisy firehetana tao amin’ny iray voalohany ka nitatra tamin’ny hafa. Nahonena ny olona ny zava-nitranga 
tao anatin’izany dia fianakaviana iray no indray maty : izy mivady sy ny zanany kely vao roa taona. 
dia voalaza hatreto fa pitik’afo nianjera tao amin’ny moto iray no nitarika ny firehetana. Mbola 
fanadihadiana koa ny tompon’andraikitra mba hoentina manamarina an’izany na koa mety ho antony 
no nitarika ny hain-trano. Ny zava-misy izany dia misesy ny hain-trano teto an-drenivohitra hatramin’ny 
herinandro ity ary olona efatra sahady no namoy ny ainy tao anatin’izany. Antony roa hatrany matetika 
mitarika ny firehetana dia ny fisian’ny « court-circuit » na koa afo tsy maty ao an-trano. Koa satria 
loatra ny fanorenana trano eto an-drenivohitra dia matetika mitatra eo amin’ny manodidina izany 
dia sarotra ny mifehy ny afo. Ny fotodrafitrasa entina miady amin’ny afo, anisany ny fantson-drano, 
efa tsy mandeha intsony satria efa antitra loatra, tamin’ny fotoanan’ny fanjanahan-tany ny ankamaroany 
napetraka. Sarotra araka izany ny famonoana afo raha vao mandalo elakelan-trano. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

