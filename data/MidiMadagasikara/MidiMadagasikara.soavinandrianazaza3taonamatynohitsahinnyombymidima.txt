SOAVINANDRIANA : ZAZA 3 TAONA, MATY NOHITSAHIN’NY OMBY – MIDI MADAGASIKARA

Zava-doza no niseho ny alatsinainy lasa teo, tao an-tampon-tananan’i Soavinandriana. Zazakely 
tokony ho 3 taona teo ho eo no namoy ny ainy, rehefa nohitsahin’ny omby teo am-povoan-tsena, iray 
naratra mafy. Andro tsena io alatsinainy io tao an-drenivohitr’Itasy tao, ary mazava ho azy fa 
ireo olona nifanaretsaka. Marobe ihany koa ireo mpivarotra ary toy ny fifandaminana rehetra amin’ny 
dia saika efa voazarazara araka ny zavatra amidiny avy ny faritra ivarotana. Tokony ho tamin’ny 
ora tolakandro teo anefa no velona ny saritaka. Andian’omby marobe no nirodorodo sy nanavatsava 
am-povoan’ny olona marobe niantsena. Araka ny fitantarana mponina tany an-toerana dia angamba 
tany amin’ny faritra nisy ny tsenan’omby tany ireto biby marobe ireto na hoe diso lalana ireo mpandroaka 
lasa nanivaka teo an-tsena. Nikoropaka noho izany ireo mpiantsena vokatr’ity zavatra tsy nampoizina 
ka raikitra teo ny fifanjevoana. Tetsy andanin’izay anefa, nentanin’ny fifanjevoan’ireo olona 
ireto biby ka dia natahotra sy nirodorodo tsy voafehin’ireo mpandroaka intsony. Tamin’izay fotoana 
no nisy ankizikely iray sy ramatoa nitrotro zaza iray voadoan’ireo omby. Naratra mafy ary torana 
ny fianjerany ilay ankizikely, araka ny voalazan’ireo nanatri-maso hatrany. Nianjera torak’izany 
koa ilay ramatoa ary dia nipitika teny an-trotroany ny zanany, izay tokony ho telo taona ho eo, ary 
teo am-povoan’ireo omby nitroatra ireo. Voahitsakitsakin’ireto biby marobe araka izany ity 
ity. Niditra an-tsehatra avy hatrany ireo mpitandro filaminana namonjy sy nanesotra ity zaza 
tao anatin’ireo omby. Zaza izay efa naratra mafy tokoa ary efa nalemilemy aok’izany. Nivoaka rà 
masony, ny orony ary ny vavany raha ny vaovao hatrany. Nentina avy hatrany teny amin’ny toeram-pitsaboana 
indrisy fa tsy avotra intsony ny ainy araka ny vaovao voaray tany an-toerana hatrany. Efa nisy ny 
noraisin’ireo tompon’andraikitra mahakasika ireto biby nihoatra vala ireto sy ny tompony ary 
mpandroaka, raha ny vaovao hatrany. Efa nahazo ny fitsaboana sahaza azy ihany koa ilay renin’ilay 
namoy ny ainy sy ilay ankizy voadonan’ny omby. 




















