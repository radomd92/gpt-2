FAHAMPOIZINANA ARA-TSAKAFO :: OLONA EFATRA MATY NIHINANA TRONDRO GEBA TANY TOLIARA • AORAHA

Fanampoizinana. Olona efatra no voalaza fa maty vokatry ny fihinanana trondro geba na “sardinelle”, 
Toliara , hatramin’ny talata lasa teo araka ny fanazavana nomen’ny talem-paritry ny Fahasalamana 
an-toerana. 

Ny zandary avy ao amin’ny Borigadin’ny zandarimaria, any Toliara, kosa nilaza fa dimy ireo namoy 
ainy hatramin’ ny omaly tamin’ity tranga ity . Trondro avy nojonoina ary nozaraina izy ireo raha 
fanazavan’ny talem-paritry ny Fahasalamana hatrany. Ankoatra ireo maty, nisy ihany koa ireo 
naiditra hôpitaly: “Fito amby roapolo ireo olona voakasik’ity fihinanana trondro ity. Ny efatra 
aloha no fantatra fa maty hatramin’izao. Telo ambin’ny folo kosa ireo olona mbola voatazona any 
toeram-pitsaboana arahana maso fa tsy misy ahiana ny ainy”, araka ny fanazavan’ ny dokotera Andriamiharisoa, 
Nisy tamin’ireo olona namoy ny ainy no efa tsy tonga tany amin’ny hôpitaly intsony. 



Araka ny fanazavana nomen’ity loharanom-baovao ity hatrany, tsy fantatr’ireto olona ireto fa 
azo hanina io karazana trondro io. Na izany aza, ireo maty ihany no nihinana betsaka tamin’izany, 
ny voalaza. Voalaza ihany koa fa zaza ny roa tamin’ireo olona namoy ny ainy. 

Tsiahivina fa tsy azo hanina ity karazana trondro geba ity rehefa volana novambra hatramin’ny 
marsa , araka ny fanazavana voaray hatrany. Misy voninkazo mamokatra poizina mantsy hanin’ireo 
mandritra io fotoana io, ka miteraka fahafatesana ny fihinanana azy. Ankoatra izay, tsy azo hanina 
koa ny lamatra, amboramasaka, akio, langositra , horita ary angisy mandritra ireo fotoana voatondro 
Manoloana ity tranga ity, manamafy ny tompon’andraiki-panjakana any an-toerana ny mba tsy hihinan’ireo 
ireo karazana trondro voalaza ireo. Efa nisy ny fanamafisana ny fanentanana amin’ireo haino aman-jery 
an-toerana mba tsy hiverenan’ ny tranga toy izao intsony, hoy hatrany ny fanazavana. 









Enregistrer mon nom, mon e-mail et mon site web dans le navigateur pour mon prochain commentaire. 



