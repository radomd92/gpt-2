TETIKASA PASAN: HATSARAINA NY FIAHIANA ARA-TSAKAFON’NY RENY SY NY ZAZA | NEWSMADA

Par Taratra sur 21/09/2018 

Hosantarina amin’ny volana marsa 2019 ny tetikasa Fanatsarana ny fiahiana ara-tsakafo sy ny fanjarian-tsakafo 
iarahan’ny fiaraha-miasa japoney ho an’ny fampandrosoana na JICA sy ny Ofisim-pirenena momba 
fanjarian-tsakafo (ONN), mandritra ny dimy taona. « Tapaka tao anatin’ny TICAD fahenina fa hisitraka 
tohana omena ny firenena 10 aty Afrika i Madagasikara ho fanatsarana ny fiahina ara-tsakafo hanatrarana 
tanjona faharoa ao amin’ny ODD, hanafoana ny hanoanana », araka ny fanazavan’ny tomponandraikitry 
JICA any Tokyo, i Shishido Kenichi, omaly teny Antaninarenina. Iompana amin’ny vehivavy mitondra 
sy ny ankizy latsaky ny 2 taona ny tetikasa ka 175 000 ny mpahazo tombontsoa mivantana raha 1,8 tapitrisa 
hisitraka ny vokatra entin’ny tetikasa. Hotontosaina amin’ny kaominina 20 amin’ny faritra telo 
tsapa fa ambony ny tahan’ny tsy fanjarian-tsakafo mitarazoka ny PASAN. 

“Amin’ny asa atao, hovana ny fomba fisakafoana mahazatra isan-tokatrano ka entanina ny fihinanana 
misy vitamine, singa mpamelona…”, hoy ny mpandrindra nasionaly ny ONN, Raveloharison Ambinintsoa. 

Raha 47,3% ny tahan’ny tsy fanjarian-tsakafo eo amin’ny sehatra nasionaly, mananika ny 60% ny 
ho an’ny faritra voakasiky ny tetikasa. Ao anatin’ny drafitrasam-pirenena ho an’ny fanjarian-tsakafo 
(PNAN) , ampidinina ho 38% izany, ny taona 2021. 

Sehatra maro no voakasika ho fanatsarana ny fiahiana ara-tsakafo, hanampy tosika amin’ny teknika 
manam-pahazaina japoney amin’ny fampitomboana ny vokatry ny fambolena hananana tahiry ho azon’ny 
jifaina amin’ny fotoana maharitra. Hiara-kiasa amin’ny minisiteran’ny Fambolena, izy ireo, 


Ankoatra ny reny sy ny zaza, hahazo fiofanana koa ny mpanentana eny ifotony sy ny mpiasan’ny ONG 
mifanerasera amin’ny vahoaka hanovana ny fomba mahazatra. 



Les commentaires sont fermées. 

