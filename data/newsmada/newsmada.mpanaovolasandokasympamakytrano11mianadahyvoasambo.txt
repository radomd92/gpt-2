MPANAO VOLA SANDOKA SY MPAMAKY TRANO  : 11 MIANADAHY VOASAMBOTRY NY POLISIN’NY FIP TOAMASINA | NEWSMADA

Par Taratra sur 24/02/2018 

Saron’ny polisin’ny Fip vao maraina omaly ny andian-jiolahy mpanao vola sandoka sady mpangalatra 
Toamasina. 11 mianadahy izy ireo, izay mbola misy mpianatra. Nanitsoka anarana kolonely sy Karana 
ireto olona ireto nandritra ny fanadihadiana azy… 

Tambajotrana mpanao vola sandoka iray lehibe indray no ravan’ny polisin’ny Fip Toamasina, notarihin’ny 
Rafaliarivo Jules, omaly. Tratra avokoa ireo fitaovana rehetra fampiasa amin’ny fanamboarana 
milina fanapahana taratasy, loko sy karazam-bovoka fandokoana azy ho vola ary taratasy efa vita 
mitovy refy amin’ny vola 10.000 Ar sy 20.000 Ar. Mbola nahitana moto miisa telo tsy misy taratasy 
koa tany amin’ ireo mpanao vola sandoka. Voalaza fa anisan’ny mpamaky trano ihany koa ireto jiolahy 
11 mianadahy voasambotra ireto. 

Fantatra tamin’ny fanadihadiana nataon’ny polisin’ny Fip, fa nahazo loharanom-baovao tamin’ny 
tsara sitrapo izy ireo, omaly tokony ho tamin’ny 6 ora sy 30 sasany maraina, momba ireo olon-dratsy. 
niandrasana ela izany fa natao ny fangatahana fahazoan-dalana teny amin’ny fitsarana hisava 
ary tontosa tamin’ny fotoana faran’ izay haingana izany rehetra izany. Niroso tamin’ny fidinana 
tamin’ny 7 ora maraina, ny Fip. 

Fokontany efatra no nahafahana nisambotra ireo 11 mianadahy sy nahitana ireo fitaovana fanamboarana 
sandoka sy moto halatra. 

Miandahy miambavy mihitsy ireo olon-dratsy ireo, ary fantatra fa misy mpianatry ny oniversite 
Barikadimy ny sasany. 

Karana sy kolonely no ambadika 

Raha ny fantatra sy re nandritra ny fisamborana ireto andian’olona ireto, izany kolonely iray 
fanta-daza amin’ny fanaovana afera maloto izany no ao ambadik’ireto olon-dratsy ireto. “Takonana 
fividianana vokatra avy any ambanivohitra ny fampiasana ny vola voahodina”, hoy ny loharanom-baovao. 
nisy ihany koa filazana fa teratany karana iray monina any Tanamakoa ny mpiray tsikombakomba amin’ 
manamboninahitra voalaza etsy ambony ity. 

Voalaza fa ireo olona voasambotra no nanitsoka ilay kolonely sy Karana. 

Nilaza ireto farany fa efa nihoatra ny 500 tapitrisa Ar ny voaparitaka tao anatin’ny volana vitsy 
vola vaovao. Nentina nividianana vokatra any ambanivohitra, toy ny lavanila, jirofo, fa misy 
haparitaka anivon’ny trano fandihizana ao an-drenivohitr’ i Toamasina. 





Les commentaires sont fermées. 

