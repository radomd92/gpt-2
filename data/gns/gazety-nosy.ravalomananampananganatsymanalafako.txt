RAVALOMANANA : MPANANGANA TSY MANALA FAKO

Na eo aza ny fifidianana izay mibahan-toerana amin’ny fampahalalam-baovao, dia tsy azo odian-tsy 
ny mbola fisian’ireo fako mivangongo amin’ny toerana maro eto Antananarivo Renivohitra. Mampiteny 
moana ny fahitàna ny hahavon’ny fako mitoby eny amin’ny fokontany sasantsasany, ary mampametra-panontaniana 
maro manao hoe : “mbola misy ve ny tompon’andraikitra eto amin’ity tanànan’Antananarivo ity sao 
variana miatrika ny fifidianana filoham-pirenena?”. Herinandro vitsy lasa izay no nahazo fitaovana 
entina hanalàna ny fako eto Andrenivohitra ny kaominina, saingy raha ny hita mibaribary aloha 
dia mbola betsaka ny toerana no tsy ahitàna taratra mihitsy ny andraikitra raisin’ireo mpitantana 
tanàna. Teny matetika ataon’ireo tompon’andraikitra eo anivon’ny kaominina Antananarivo Renivohitra 
ireo olona mpomba ny filoha teo aloha Marc Ravalomanana moa ny hoe: “tsy tompon’andraikitra amin’ireo 
mivangongo eto Andrenivohitra ny kaominina fa ny SAMVA izay eo ambany fifehezan’ny ministeran’ny 
ny fidiovana ary ny fahadiovana no tsy mahavita ny asany”. Tsara marihana anefa fa olona avy amin’ny 
TIM no mitàna ity ministera ity, dia tsy iza fa ingahy Roland Ravatomanga. Na inona na inona fanazavana 
hitan’ny rehetra mibaribary aloha hatreto fa tsy mahavita manàla ny fako araka ny tokony ho izy 
amin’ity Antananarivo ity ry Ravalomanana sy ny olon’ny TIM. Ireto farany anefa izay mirehareha 
“mpanangana”, araka ny teny filamatra entin’i Marc Ravalomanana ao anatin’izao fifidianana 
izao. Mampihomehy ihany mantsy raha olona na antoko milaza azy ho mpanangana no tsy mahavita akory 
ny fako mivangongo eto amin’ny renivohitr’i Madagasikara. Tsy azo adinoina fa nandritra ny fampielezan-kevitr’i 
Ravalomanana tamin’ny fifidianana ben’ny tanàna, ny taona 2015, dia nirehareha ingahy Marc Ravalomanana 
izy ireo irery ihany no mahavita manova sy manatsara an’ity Antananarivo ity satria sioka tokana 
dia tonga daholo ny mpamatsy vola avy any ivelany. 3 taona mahery izao no nitantanan’ny TIM ny kaominina, 
mbola hita taratra mihitsy izay fitobaka ny famatsiam-bola avy ivelany entina hanatsarana ny 
ny tanànan’Antananarivo izay. Tsy mahagaga raha tsy toy ny tamin’ny fifidianana filoham-pirenena 
2002 sy 2007 intsony ny isam-bato azon’i Marc Ravalomanana eto Antananarivo Renivohitra satria 
betsaka no tonga saina ka tsy voarebireby intsony. 

