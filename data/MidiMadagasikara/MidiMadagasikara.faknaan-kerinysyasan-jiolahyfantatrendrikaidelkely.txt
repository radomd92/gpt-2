FAKÀNA AN-KERINY SY ASAN-JIOLAHY : FANTATR’ENDRIKA I « DEL KELY », MATY VOATIFITRA NY NAMANY DIMY – MIDI MADAGASIKARA

Nitrangana fifandonana mahery vaika, teo amin’ny zandary sy ny andian-jiolahy tao Mahatsinjo, 
Maevatanana. Maty voatifitra tamin’izany ny dahalo dimy, izay fantatra fa olona akaikin’ilay 
jiolahy fantatra amin’ny anarana hoe « Del kely ». Hita nandritra ity fifandonana ity aza moa ny 
jiolahy rain-dahiny io. 

Raha ny zava-nitranga : nisy ny angom-baovao azon’ireo zandary avy eo anivon’ny Vondron-tobim-pileovana 
mahakasika ny toby itoeran’i Del kely sy ny namany tao Ambatofotsy, kaominina Mahatsinjo. Nidina 
hatrany tany an-toerana ireo zandary ary tratra tao ny roa lahy, saingy efa tafaporitsaka ireo 
hafa. Mbola entana sy antontan-taratasy maro samihafa moa no hita tao amin’ilay toby, niaraka 
omby halatra maromaro. Nanao fanarahan-dia avy hatrany ireo mpitandro filaminana ka tra-tehaka 
Tsinjorano, kaominina Tsiafabositra ireo nenjehina. Raikitra teo ny fifandonana ka nisy dahalo 
maty voatifitra. Saingy mbola tsy anisany i Del kely. Nisy fitaovam-piadiana maromaro moa hita 
niaraka tamina kara-panondro iray. Nandritra izany, dia nikasa ny handositra ireo roa lahy voasambotra 
saingy na dia efa nampitandremana aza dia mbola ninia nandositra izy ireo. Hany ka voatery nitifitra 
zandary. « Natao ny fanavotan’aina azy roa lahy mba hoamin’ny famotorana nefa tsy tana ny ainy noho 
ratra nanjo azy ireo ». Na izany aza, dia afaka nilaza ihany ireto farany nialoha ny nahafatesany, 
an’ilay lehiben’izy ireo ilay karatra hita. 

Anisan’ny jiolahy nampitondra faisana iny faritra Betsiboka iny i « Del kely » sy ny namany amin’ny 
fanafihana mitam-piadiana sy fakàna an-keriny. Anarana fotsiny ihany anefa hatramin’izay no 
fa tsy mbola nisy nahita ity jiolahy rain-dahiny ity, eny fa na dia eo aza ny fikarohana fatratra 
tompon’andraikitry ny filaminana any an-toerana. Saika ireo lefiny sy mpiaraka aminy foana hatreto 
voasambotra sy maty voatifitra. Inoana anefa, fa ho mora amin’izay ny fikarohana azy rehefa fantatra 
tamin’ny alàlan’ny kara-panondrony ity lehiben’ny jiolahy. Marihana, fa mbola mitoetra hatrany 
fanomezana valisoa ho an’izay olona manampy amin’ny fisamborana azy. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

