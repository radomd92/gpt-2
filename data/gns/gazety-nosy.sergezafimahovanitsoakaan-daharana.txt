SERGE ZAFIMAHOVA : NITSOAKA AN-DAHARANA ?

Isan’ireo lohandohan’ny mpisorona tao anatin’ny komity mpanohana an-dRavalomanana i Serge 
tamin’iny fihodinana faharoan’ny fifidianana teo iny. Azo ambara fa sokajin’ireo “teknisianina” 
“avara-pi” ry zareo. Ry zareo, satria tsy izy irery, fa nisy maromaro izy no niara-dia tao, toa an-dry 
Ravalison, Dr Joseph Andriamialisoa, Beranto Alexandre sy ny maro tsy ho voatanisa. 

Raha vao vita ny fifidianana fihodinana faharoa ka tsikaritrr’izy ireo fa tsy tafavoaka i Marc 
dia tsy hita soritra nanodidina an-dRavalomanana intsony ny maro amin’izy ireo, mba tsy hilazana 
“izy rehetra”. 

Nankaiza , angaha, hoy ny maro? Sanatria dia lasa nitsoaka an-daharana ve? 

Tsy tokony hahataitra mantsy fa ny olona miseho azy ho “tsy mpandray ravin-deno” toa an-dry zalahy 
(bourgeois), dia tsy mankasitraka loatra an’ity hetsika andalambe ity. Isan’ny tsy niombonan-dry 
ireo hevitra tamin’ny Pr Zafy Albert izany tamin’ny fotoanandro. Hotsiahivina indray ve fa isan’ireo 
ny Pr Zafy ry Serge Zafimahova, ary azo ambara aza fa nanana ny dian-tanany tamin’ny tsy fahombiazan’ny 
Zafy Albert ry zalahy ireo. 

Ohatra iray azo tsiahivina amin’izany, ny fiarahan-dry zalahy ireo akaiky tamin’ny Me Ravony, 
ny Pr Zafy dia isan’ny nokapain’ny Mr Ravony loha (ara-pôlitika) tamin’ny fotoanandro. Mbola 
ny Me Jacques Sylla koa ry zalahy, nefa nanana ny foto-kevitra manokana nironany na naharesy lahatra 
i Jacques Sylla. 

Ankehitriny, nohararaotin-dRavalomanana narentirenty ho fanaporofoana, hono, fa manandratra 
“fampihavanam-pirenena” nimatimatesan’ny Pr Zafy ry zalahy ireo, ary nanabaribarian-dRavalomanana 
fa izy dia mpandala ny firaisam-pirenena. Saingy ankehitriny, mahazo vahana ny mpiara-dia amin-dRavalomanana 
ny hetsika an-dalambe ka lasa nanaja tena ve ry Serge Zafihova sy ny namany? 

Ny tsy azo hamaivanina koa aloha dia amin’ny “maha-teknisianina avara-pi” an-dry zalahy ireo 
“tsy mitaingina soavaly maty” fa sakaizan’ny mpandresy hatrany. 

Ekena, ho an’izay mahafantatra, fa manana vondron-kery azo ambara fa mafonja (solide) ry zareo, 
tena manana ako eo amin’ny tontolo pôlitika ny hevitra resahin’izy ireo sy tiany voizina, fa ny 
fanaovana pôlitika toa izany koa, matetika, no isan’ny namorika teto. 

Tsy azo hadinoina koa fa saika ireo taranaka Padesm sy ny nandova ny kolotsaina Padesm (mety tsy 
Padesm ary mety ho tena Mdrm aza na tia tanindrazana madio fo) ry zalahy tafara-dia ireo. Misy dikany 
izay fandovana ny kolotsaina Padesm izay. 

