ASA FANAOVAN-GAZETY  : NODIMANDRY I ANDRY RATOVO | NEWSMADA

Par Taratra sur 14/08/2017 

Misaona ny tontolon’ny asa fanaovan-gazety ara-panatanjahantena eto Madagasikara. Nodimandry, 
asabotsy lasa teo, ny namana Ratovonjanahary Andriamaharo (Andry Ratovo), tonian-dahatsoratry 
Sobika.com. Nitarika ny fahafatesany ny aretin’ny voa efa nitaiza azy, nandritry ny herintaona. 

Marihina fa efa nanaovana tolo-tanana sy fanampiana i Andry Ratovo, saingy tsy nahatana ny ainy 
Tsiahivina fa sehatra maro no efa niasan’Itompokolahy, teo amin’ny fanaovan-gazety. Nanombohany 
ny tao amin’ny Ma-TV, ny taona 2000, avy eo izy nisahana ny fanatanjahantena tao amin’ny L’Express 
Madagascar ary nanoratra ny politika indray tao amin’ny Tia Tanindrazana, ary ny tao amin’ny Sobika.com 
farany. «Misaotra ny namana rehetra sy ianareo mpanao gazety ary ny olon-tsotra, ny mpitondra 
indrindra fa ny tomponandraiki-panjakana, tamin’ny fanampiana sy fitondrana am-bavaka, teo 
fitsaboana an’i Andry Ratovo. Andriamanitra manakarem-pahasoavana, hamaly ny soa rehetra nataonareo 
tsy voavalinay dimy mianaka», hoy i Fanja, vady navelan’Itompokolahy. Hoentina any Fianarantsoa, 
alatsinainy ity ny nofo mangatsiakany mialoha ny handevenana azy, ao amin’ny fasan-drazany ao 
Alakamisy Itenina, Fianarantsoa, ny alarobia ho avy izao. Namela mananontena sy zanaka efatra 
i Andry Ratovo. Mampahery ny fianakaviany ; izahay eto amin’ny Gazety Taratra. 





Les commentaires sont fermées. 

