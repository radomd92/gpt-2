FAMPIANARANA: LASA SORONA NY ZAZA MALAGASY | NEWSMADA

Par Taratra sur 19/07/2018 

Latsaka eo anelanelan’ny mpampianatra sy ny fanjakana ireo mpianatra,…tsy tanana handrangotra 
tongotra hitsipaka fa miandry izay higadonany. Manaiky izay zava-mitranga ary tsy afa-manoatra. 

Efa mamarana ny taom-pianarana 2017-2018 kosa ny sekoly tsy miankina amin’ny fanjakana. Vita 
farany ny fandaharam-pianarana feno. Efa vita koa ny fanadinana fifindrana kilasy. Nilamina 
fiainan’ny sekoly. Mbola miandry izay zava-mitranga kosa ireo mpanala fanadinam-panjakana. 

Ny sekolim-panjakana sasany, efa nanapa-kevitra ny hamarana ny taom-pianarany ihany koa, indrindra 
kilasy tsotra. Tsy hisy intsony ny fanohizana ny fandaharam-panarana sy ny fanadinana ho an’ny 
volana fahatelo. Hatambatra ny naoty tamin’ny telo volana voalohany sy faharoa ka ny salan’isa 
amin’izany no hitsarana ny fahaizan’ny mpianatra ka hamindrana azy amin’ny kilasy zokiny na tsia. 

Raha tsy maintsy hisy na hatao tery vaimanta ny fanadinam-panjakana, manahy ny lentan’ny fanadinana 
rehetra satria tsy feno ny fahaizan’ny mpianatra hiatrika izany. Raha izay fianarana vita no hanadinana, 
maty antoka ireo mpianatry ny sekoly miahy tena. Hidina ambany koa ny lentan’ny fahaizan’ny mpianatra 
andiany indray mihira ity. 

Omaly, vitsy raha oharina amin’ireo mpianatra lasibatry ny fitokonan’ny mpampianatra sy ny tsy 
fanjakana andraikitra, ireo mpianatra tonga nanoina ny antson’ny Apelm. Mbola manohy ny fitokonany 
mpampianatra etsy Antanimbarinandriana. Toraka izany ny any amin’ny faritra. 

Vao mainka nampitroatra azy ireo ny fizirizirian’ny minisiteran’ny Fanabeazam-pirenena mampiasa 
mpikarama an’ady sy ny fijabahan’ireo mpila ranondranony. Tsy hilefitra, araka izany, ireo mpampianatra 
tsy tanteraka ny fitakiany. 



Les commentaires sont fermées. 

