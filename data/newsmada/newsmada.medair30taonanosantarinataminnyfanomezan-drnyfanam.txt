MEDAIR 30 TAONA: NOSANTARINA TAMIN’NY FANOMEZAN-DRÀ NY FANAMARIHANA | NEWSMADA

Par Taratra sur 12/06/2019 

Feno 30 taona amin’ity taona ity ny nijoroan’ny fikambanana iraisam-pirenena Medair. Hanamarihany 
ny hetsika mahakasika mivantana ny maha olona, antsoina hoe “Fohazy ny maha olona an-tany ao amintsika”, 
tohanan’ny vondrona Deutsche Post DHL. Tanjona ny hampahafantatra ny tsirairay ireo olana goavana 
ny maha olona eto Madagasikara, ny hanaitra ny saina ny amin’ny andraikitry ny tsirairay amin’ny 
aina, ny hampahalala ireo asa mahakasika mivantana ny mponina sy ireo rafitra manohana izany eto 
ary ny fanangonam-bola ho fanohizan’ny fikambanana ireo asa sahaniny hatramin’izay. 

Nisantarana ity hetsika ity àry, omaly tetsy amin’ny HJRA, ny fanomezan-dra nataon’ireo mpitarika 
fikambanana sy ireo mpiara-miasa sy mpiara-miombon’antoka aminy rehetra. Tafiditra ihany koa 
anatin’ny fanamarihana ny Andro eran-tany ho an’ny fanomezan-dra, marihina isaky ny 14 jona, 
natao omaly ity. Mizotra mankany amin’ny tanjon’ny hetsika ity fanomezan-dra ity, satria, fotoana 
monja no takina amin’ny mpanome ra kanefa mahavonjy aina izany. 

Aorian’izao, handray anjara amin’ny Andro eran-tany ho an’ny fanampiana ny maha olona, ny Andro 
ho an’ny fisorohana ny loza voajanahary, ny Andro eran-tany ho an’ny mpilatsaka an-tsitrapo ary 
Andro eran-tany ho an’ny firaisankinan’ny olombelona ihany koa ny Medair. 



Les commentaires sont fermées. 

