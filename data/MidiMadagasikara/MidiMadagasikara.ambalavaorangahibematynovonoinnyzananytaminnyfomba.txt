AMBALAVAO : RANGAHIBE MATY NOVONOIN’NY ZANANY TAMIN’NY FOMBA FENO HABIBIANA – MIDI MADAGASIKARA

Lehilahy lehibe iray mananika ny 65 taona no maty ka hita faty, ny talata teo, tany Ambalavao Tsienimparihy, 
novonoina tamin’ny fomba feno habibiana. Resaka ady lova no fototry ny olana ka ny zanany lahy naterany 
no voalaza fa nandatsaka ny ainy. Niara-niala tao an-trano izy mianaka ireto, ny marainan’ny alatsinainy 
handeha hiasa tany an-tsaha. Nony alina ny andro, mbola tsy niverina rangahibe, raha tonga tao 
kosa ny zanany lahy niaraka taminy izay efa mamo sady nanao fiteny hafahafa ka nahamahana ny fianakaviana, 
matetika miady lava izy mianaka ireto noho ny resaka lova. 

Natao ny fikarohana, ka nony naraina dia akory ny hatairana nahita ny fatin’ilay raim-pianakaviana 
nitsitra nivalampatra nihosin-drà feno ratra toa dian’angady, tao anaty ala kininina, miala 
km ny tanàna. Tsy hita kosa ny najavonan’ilay zanany lahy 38 taona voalaza fa nahavanon-doza ka 
karohina hatramin’izao, hoy ny vaovao. Mbola tany Ambalavao hatrany, dia jiolahy miisa dimy tompon’antoka 
fanafihana mitam-piadiana izay nahalasana vola 5 tapitrisa ariary sy « tablette » miisa 7, ny 28 
lasa teo, izay tratra niaraka tamin’ny basy nampiasainy no niakatra fitsarana omaly. 




















