FAHASALAMANA: NAHAZO FOIBE CARMMA NY FOKONTANY AMBOHIDRAVAKA | NEWSMADA

Par Taratra sur 12/01/2019 

Nampanatonina ny mponina ny tolotra fahasalamana hampihenana ny taham-pahafatesan’ny reny 
ny zaza tafiditra amin’ny asa fanafainganana ny fampihenana ny zaza sy reny mamoy ny ainy aty Afrika 
Vita ny toeram-pandraisana ny fahasalaman’ny reny sy ny zaza ao amin’ny fokontany Ambohidravaka, 
amin’ny kaominina Mahazaza, distrikan’Ambohidratrimo, ary efa notokanana tamin’ny herinandro 
teo. Vokatry ny fanohanan’ny masoivoho alemà sy ny ONG Madagascar Hilfe no nahazoana ny fotodrafitrasa 
ahitana efitrano telo sy toerana fizarana fanafody. Nametrahana rano sy ny toeram-pivoahana 
ny toeram-pitsaboana vaovao ary manana herinaratra mandeha amin’ny masoandro. Fangatahana 
amin’ny mponina ao amin’ny fokontany ny hametrahana tobim-pahasalamana hikarakara ny vahoaka, 
ny reny sy ny zaza. Teo aloha, mandeha lalana 10 km vao mahita toeram-pitsaboana eny amin’ny kaominina 
raha hanao vaksiny na hisafo na hiteraka. « Ankehitriny, voavaha ny olana », hoy ny ben’ny Tanàna 
amin’ny kaominina Mahazaza, Rakotonomenjanahary Louis Firmin. 

Nandray mpampivelona hampihodina ny foibe Carmma ny minisiteran’ny Fahasalamana, hanome tanana 
karaman’ny mpiasa kosa ny kaominina. Nanampy tamin’ny fanorenana ny fotodrafitrasa ny mponina 
an-tanàna mpahazo tombontsoa. 

« Tafiditra amin’ny fandaharanasan’ny masoivoho alemà momba ny tetikasa ny famatsiana ny fanorenana 
foibe Carmma », hoy ny masoivohony miasa eto amintsika, i Harald Gehrig. 

Efa niasa ampolo taony eo amin’ny kaominina ny ONG Madagascar Hilfe tamin’ny fanorenana sekoly 
fampahazoana rano madio fisotro. 



Les commentaires sont fermées. 

