ATSINANANA : FITSARANA AMBARATONGA VOALOHANY TOAMASINA MIATRIKA FANADIHADIANA IREO MPITSARA ROA MAMPIASA “MPANERA” – MIDI MADAGASIKARA

Nitatra ankehitriny ilay raharaha niakarana “mpanera” roa lahy izay efa mifonja dimy taona ao 
noho ny fisolokiany mpisolovava tamin’ny fakana vola taman’olona, 12,4 tapitrisa ariary, ho 
ny havan’izy ireo mifonja vonjimaika. Ny tsy faneken’ireo mpisolovava eto Toamasina ny zava-misy 
nampipoitra izao raharaha maizina izao. Nandritra ny raharaha, na teo anivon’ny polisy nisahana 
fakana am-bavany, na teo anivon’ny fitsarana nisahana ny famoahana ny didim-pitsarana, dia anarana 
roa hatrany no voatonon’izy roa lahy na tsy natao mivantana aza izany. Fantatra izao fa mpitsara 
eo anivon’ny fampanoavana ny iray, eo anivon’ny mpitsara mpamoaka didy sy mpanao fanadihadiana 
ny faharoa. Taorian’ny fivoahan’ny vaovao mikasika ity fisolokiana narahana kolikoly avo lenta 
anivon’ny fitsarana ity, dia tonga eto Toamasina izao ireo mpitsara misahana ny fampanarahan-dalàna 
ny fampanajana ny etika eo anivon’ny minisiteran’ny fitsarana, manao fanadihadiana ireto mpitsara 
voatonona ireto. Araka ny angom-baovao ihany dia tsy nijanona teo anivon’ireto mpitsara roa ireto 
ny fanadihadiana ataon’ireto mpitsara avy amin’ny minisitera ireto, fa tonga hatrany am-ponja 
maka am-bavany azy roa lahy mifonja dimy taona noho ilay fisolokiana nataon’izy ireo. Hatreto 
dia tsy misy ny fanazavana azo avy amin’ireo mpitsara naman’izy roa ireto naneho hevitra. Tsy mbola 
ny fahitany ny raharaha koa ny solon-tenan’ny syndikan’ny mpitsara Toamasina. Ankoatra izay 
araka ny angom-baovao natao ihany, dia mitatra ny raharaha izao, satria misy ihany koa anarana 
hafa voatonona amin’izao raharaha fakana vola amin’ireto “mpanera” roa lahy ireto izao. Eo ihany 
ny mpandraharaha ny fonja maka vola amin’izy ireo. Andrasana indray izany ny fakana am-bavany 
mpitsaran’ny minisitera mikasika izany… 




















