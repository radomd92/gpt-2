SAINTE-MARIE : VAZAHA AOTRISIANA MATY NOKAIKERIN’NY ALIKANY – MIDI MADAGASIKARA

Ity tranga tao Ankarena Vohilava Sainte-Marie ity no atao hoe “matin’ny amboakely tiana” aminy. 
Aotrisiana, Stockn Manfred 63taona, iray no hita faty teo akaikin’ilay tora-pasika nahitana 
fatin’i Magalie sy i Romain, ny sabotsy maraina teo tokony tamin’ny 7ora maraina. 

Rimbana tanteraka ny tarehin’ity teratany vahiny tompon’ny trano fandraisam-bahiny “Adonys” 
Vohilava ity, tamin’ny fotoana nahitan’ny olona azy. Raha ny fanamarinana nataon’ny mpitsabo 
ny fatiny, dia voamarina fa kaikitr’alika no nahatonga izany, ka ny fahaverezan-dra be loatra 
sy ny fahanterany no nanafaingana ny fahafatesany tamin’ireo kaikitra alika nahazo azy izao. 
angom-baovao avy any an-toerana izay nohamafisin’ny kaomisera Lapely Francois, dia fomba fanaon’ity 
Aotrisiana ity, no mitondra mitsangantsangana ireo alika beny (chien de race) roa, vavy sy lahy, 
Fanaony anefa ny mamatotra ny vavan’ireto alika ireto amin’ny fehy vava manokana, saingy tamin’izao 
izao dia tsy nasiany izany ireto alika masiaka be ireto. 



Ny fiverenan’ilay alika iray feno rà ny vavany sy tsy niaraka tamin’ilay teratany vahiny no nanaitra 
mpanampy; ka nanomboka teo ny ahiahy sy ny fikarohana ilay Aotrisiana. Tsy fantatra mazava hatreto 
anton’ny nanaikeran’ilay alikany an’ity tompony tamin’izao raharaha izao.Azo heverina anefa 
ny fanazavan’ny kaomisera Lapely, fa nisy fihetsika tsy tian’ilay alika nataon’ny tompony tao, 
namaly ilay biby ho fiarovan-tenany. Ny angom-baovao hatrany koa anefa no nahalalana, fa roa volana 
no notapahan’ilay teratany Aotrisiana ny fanomezana hena ireto alikany, izay nosoloina ireo 
manokana ho an’ny alika sisa izany. Heverina fa misy ifandraisany amin’izany no anton’izao tranga 
nahafaty olona mampisy resa-be ao Sainte-Marie izao. 

Raha mbola mitady ny marina mikasika ny famonoana an’i Magalie sy Romain ny fitsarana malagasy 
ny any Frantsa, dia nitranga indray ity fahafatesana teratany Aotrisiana ity na tsy mitovy aza 
nahafaty azy ireo. Milamina ny any an-toerana hoy ny kaomisera Lapely nanome toky. 




















