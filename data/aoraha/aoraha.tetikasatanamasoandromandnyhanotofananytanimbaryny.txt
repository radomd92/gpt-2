TETIKASA TANAMASOANDRO :: MANDÀ NY HANOTOFANA NY TANIMBARY NY MPONIN’AMBOHITRIMANJAKA • AORAHA

Miahiahy. Mano­hitra ny hanotofana ny lemak’ Ambohitrimanjaka ny mponi­na ao an-toerana mikasika 
tetikasam-panjakana amin’ny fanorenana tanàna vaovao na Tanamasoandro. Mihevitra ny mponina fa hanimba ny foto-piveloman’ 
ireo ny fananganana an’ ity Tanamasoandro ity. Saika mbola mivelona amin’ny fambolena sy ny fiompiana 
ankamaroan’ny olona amin’ iny toerana iny. Manatante­raka fivoriam-pokonolona hatrany ny mponin’Ambohitri­manjaka 
hanoherana an’io tekisam-panjakana io. 

« Ny fanitarana ny lalana no efa tsy ekenay satria rehefa misy lalana eo ka tsy maintsy hiafara amin’ny 
tanimbary ihany. Mbola miaina anatin’ny fambolena sy fiompiana ny olona ety aminay. Isan’ny hipetraka 
tanàna io koa ve izahay raha tafatsangana izany? », hoy ny solontenan’ny mponina ao amin’ny fokontany 
Ambohitrimanjaka. 

An-kilany, tsy mandà ny hanorenana ny fotodrafitrasa kosa ny sasany saingy tsy tokony amin’ny 
misy ny fivelomam-bahoaka no hanaovana ny fanorenana. 

« Tsy ratsy ilay tanjona ary liam-pandrosoana koa izahay. Mbola misy tendrombohitra malalaka 
manodidina an’Antananarivo. Na inona na inona fampandrosoana hatao dia ny tantsaha no mila tsinjovina 
», araka ny fanampim-panazavan’ireo mponina. 

An-daniny, efa miroso amin’izao fotoana izao ny dingana fanatanterahana ny Tanamasoandro. Efa 
ifotony ny fivoahan’ny rano sy ny lakandrano teny an-toerana ny avy ao amin’ny Manamahefa miaro 
tondra-drano eto Antananarivo (Apipa), tamin’ny talata lasa teo. Isan’ny nana­tanteraka fitsidihana 
koa afak’omaly, ireo mpandraharaha avy any Shina miisa iraika amby roapolo ao amin’ny fikambanana 
amin’ny toekarena miray hina sy sosialy niaraka tamin’ny solontenan’ny mini­siteran’ny Fanajariana 
tany, toeram-ponenana sy ny asa vaventy. 

Nohamafisin’izy ireo ny fahavononana eo amin’ny lafiny ara-bola sy ara-pitaovana ilaina rehetra 
fanatontosana ny asa. Tsy hihemotra intsony, araka izany, ny fanorenana ny tanàna vaovao. 











Enregistrer mon nom, mon e-mail et mon site web dans le navigateur pour mon prochain commentaire. 



[…] (5) https://aoraha.mg/20/09/2019/tetikasa-tanamasoandro-manda-ny-hanotofana-ny-tanimbary-ny-mponinambohi&#8230; 


