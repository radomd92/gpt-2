ANTANIMBARY – MAEVATANÀNA : MIRONGATRA SY MIPARITAKA NY ARETINA KITROTRO – MIDI MADAGASIKARA

Mirongatra sy mahazo vahana ary miparitaka ny aretina kitrotro any amin’ny kaominina ambanivohitra 
disitrikan’i Maevatanàna. Ankoatra ireo ankizy madinika latsaky ny dimy taona dia mahita faisana 
koa ny olon-dehibe, eny fa na dia ireo efa vita vaksiny tamin’ny fahakeliny aza. Raha ny fanazavan’ny 
iray any amin’ny csb 2 Antanimabary, dia tafakatra valopolo ny olona voan’ny aretina kitrotro 
Antanimbary an-tapon-tanàna. Nandritra ny fanadihadiana natao tamin’ilay Rtoa Rabesoa Bakolilalaina 
csb2 Antanimbary izay voalaza etsy aloha no nahalalana fa olona maro no efa maty, vokatry ny fanaovana 
ravin-kazo no sady tsy tonga mamonjy tobim-pahasalamana. Manodidina ny efapolo sy dimapolo isan’andro 
ny olona tonga manao fizahana ara-pahasalamana eny amin’ny csb2 Antanimbary, araka ny vaovao 
hatrany. Maro an’isa ireo olon-dehibe hatran’ny 28 taona no voan’ny kitrotro, ary misy folo eo 
eo izy ireo no tratran’ity aretina ity. Mila mailo hatrany ny rehetra satria mora mifindra, amin’ny 
tsiranoka, pitidrora avy amin’ny marary izay mandeha amin’ny olona salama tsara. Raha vao misy 
amin’ireo trangan’aretina mampiahiahy, toy ny maso mena, orona misy lelo, hafanana tsy mety miafana 
efa tokony hanatona tobim-pahasalamana avy hatrany. Mba tsy hiparitahan’ny aretina, dia tsy 
hivoaka ny trano ny marary, ary azo tsaboina tsara ny aretina kitrotro. 




















