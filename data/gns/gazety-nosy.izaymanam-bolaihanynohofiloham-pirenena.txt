IZAY MANAM-BOLA IHANY NO HO FILOHAM-PIRENENA

Mazava izao fa ny kandidà manambola no ho lany eo. Iaraha-mahita izany ankehitriny. Tsy miraharaha 
fahadiovana, na fahaizana, na fahendrena, na koa traikefa ny Malagasy fa izay manam-bola ihany 
ho lasa filoham-pirenena. 

Kandidà telo no tena manam-bola amin’izao fotoana izao dia Ravalomanana Marc, Hery Rajaonarimampianina 
Andry Nirina Rajoelina. Manampy azy ireo ny Jeneraly Ravelonarivo sy ny pastera Mailhol. Tsy hiady 
amin’izay nahitan’ireo vola isika fa hijery ny zava-misy fotsiny ihany. 

Iza amin’izy dimy mirahalahy mianaka ireo ary no ho lany eo? Amin’ny alarobia izao isika mahita 
satria izy ireo no afaka mifaninana ankehitriny. Nahavita nitety faritra maro ary nanana vola 
fihaonambe tany amin’ny kianja koa. 

Raha ny fahaizana sy ny fahamatorana no notakiana hahalany filoham-pirenena dia isan’ny lany 
ireo manam-pahaizana manokana sy mihoatra ny namany ireto dia José Andrianoelison na Josekely, 
Ratsiraka, Arlette Ramaroson, Emma Rasolovoahangy sy ireo profesora ary manam-pahaizana ambony 
izay milatsaka amin’izao fotoana izao ireo. 

Resin’ny mpivaro-dronono sy ny DJ izy ireny ankehitriny ary ny Malagasy mihitsy no misafidy izany. 

Any amin’ny vondrom-bahoaka itsinjaram-pahefana any dia ny mpanam-bola avokoa no mitazona ny 
ben’ny tanàna ankehitriny. Iaraha-mahita fa ny mpanao afera no mitondra ao amin’ny Antenimierampirenena. 

Raha te hitondra fanjakana izany ankehitriny dia tsy mila mianatra mafy sy mitaky fahendrena intsony 
mila manam-bola fotsiny dia ampy. Tsy mahagaga raha toa ka mikorosofahana ny firenena Malagasy 
izany 

Moa ve ho gaga isika raha toa ka jiolahy sy mpangalatra no lasa filoham-pirenena aoriana ao. Ireo 
môdelin’ny tanora sy ny taranaka Malagasy ankehitriny. 

