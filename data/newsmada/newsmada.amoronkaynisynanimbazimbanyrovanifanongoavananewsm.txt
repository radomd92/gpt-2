AMORONKAY: NISY NANIMBAZIMBA NY ROVAN’IFANONGOAVANA | NEWSMADA

Par Taratra sur 20/08/2018 

Hatairana ny an’ny rehetra, indrindra ny ao Amoronkay, raha nahita fa nisy nanota fady ny rovan’Ifanongoavana, 
amin’ireo toerana manan-kasina sy manan-tantara eto Imerina. Naparitak’ireo jiolahy ny toerana 
ny fasan’Andrianampongadanitra… 

Nisy nandoto ary notetezin’ireo jiolahy sady noravaravaina ny fasan’ny andriana Andrianampongadanitra, 
amin’ireo andriana nanana ny tantarany tao Ifanongoavana Amoronkay. Hatreto aloha, tsy fantatra 
izay tompon’antoka amin’ity raharaha fanimbazimbana vakoka manan-tantara ao Ifanongoavana 
Naparitak’ireo nahavanon-doza sady nosimbain’izy ireo ny rova misy ity vakoka ity. Vohitra masina 
eto Imerina nitoeran’ny razan’ireo taranak’andriana sy mpanjaka teto Imerina ity nisy nanota 
ity. Raha ny tantara, mpanjaka niaina tany amin’ny taona 1350 – 1400 tany ho any Andrianampongadanitra 
nonina tao amin’ny rovan’Ifanongoavana. Vohitra manan-tantara ary isan’ireo toerana mahasarika 
sy anaovan’ireo mpianatra ao anatin’ny sampam-pianarana arkeolojia eny amin’ny oniversiten’Antananarivo 
manokana ny rovan’Ifanongoavana. Maro ireo mpianatra efa nitsidika ity toerana mirakitra ny 
fitondrana tamin’ny andron’ny fahampanjaka ity. Vohitra anaty kirihitr’ala amina tendrombohitra 
1 624 metatra ny haavony. 

Nametraka fitoriana ny taranak’Andrianamponga… 

Manoloana ity raharaha fanimbazimbana ity, nametraka fitoriana eny amin’ny manam-pahefana 
taranak’Andrianamponga ary miandry ny tohin’izany fitoriana izany izy ireo. Maty hasina, araka 
ity toerana manan-tantara ity, noho izany, miantso ny rehetra tsy ankanavaka handray andraikitra 
azy mba hianatra sy hitia ary hikolokolo ireo vakoka rakitry ny elan’ny tantara teto amin’ny firenena 
ireo. 

Tsy vao izao no nahitana fanimbazimbana ireny rova manan-tantara eto Madagasikara ireny. Goavana 
ny fahamaizan’ny rovan’i Manjakamiadana, ny novambra 1995. Teo koa ny fahaverezan’ny satroboninahitry 
mpanjaka Ranavalona izay very anjavony ny raharaha na teo aza ny fampidirana am-ponja ireo olona 
ho tompon’antoka tamin’izany. Tsy nisy intsony ny niafarany fa ny dika mitovin’ilay satroboninahitra 
naverina ao Andafiavaratra fa ilay tena izy, tsy hita intsony. Lasan’iza sy/na nanaovan’iza? 
tsy fanomezan-kasina ny vakoka sy ny kolontsaina malagasy avokoa izany. Ireo vahiny avy any ivelany 
mihazakazaka tonga eto amintsika hamantatra amin’ny antsipiriany momba izany. Aiza ho aiza amin’izany 
eto Madagasikara? 



Les commentaires sont fermées. 

