TAKSIBOROSY NAMOA-DOZA : MPANDEHA IRAY NAMOY NY AINY, 22 NARATRA MAFY | NEWSMADA

Par Taratra sur 20/07/2017 

Mpandeha miisa 22 indray naratra mafy, raha raim-pianakaviana iray kosa namoy ny ainy vokatry 
lozam-piarakodia tao Moramanga, afakomaly. Ny fahatapahan’ny frein-n’ny fiara no nitarika 
loza… 



Nivarina tany anaty hantsana eo amin’ny 10 metatra eo ho eo ao Tangaina Moramanga RN 2 ity taksiborosy 
noho ny olana teknika teo amin’ny fiara ka tsy voafehin’ny mpamily intsony. Raim-pianakaviana 
andeha handray fisotroan-dronono ao Moramanga no maty tsy tra-drano, tafavoaka avy ao anatin’ilay 
ka voatsindry tao ambany fiara. Araka ny fanazavan’ny iray amin’ireo mpandeha niharam-boina, 
manao fitaterana mampitohy an’Andasibe sy Moramanga ity namoa-doza ity. Teo amin’ny 3 km mialoha 
hidirana an’i Moramanga no nitranga ny loza. Fiara natokana ho an’olona miisa 24 ity fiara taksiborosy 
saingy efa nihoatra ny 30 mahery miampy entana marobe ny nentiny ka antony iray nanampy trotraka 
fahavoazana ihany koa izany ankoatra ny fahatapahan’ny frein izany. Voalazan’ireo mpandeha 
fa hiakatra fiakarana ilay taksiborosy no tapaka tampoka ny frein. Nihemotra ilay fiara ka latsaka 
hatrany tany anaty hantsana. Horakoraka antso vonjy sisa nataon’ireo olona tao anaty fiara. Raikitra 
fifanjevoana nikorapaka ny mpandeha rehetra tao anaty fiara. Tao ny vaky loha, nisy kosa tapa-tanana 
tongotra vokatry ny fivadibadihana tao anaty hantsana. 

Potika tsy nisy noraisina intsony ilay fiara. Nifanome tanana ireo mpandeha tamin’ny fivoahana 
anaty fiara. Nalefa ao amin’ny hopitalin’i Moramanga ireo niharam-boina. Vokatry ny gaboraraka 
ny tsy fanarahan-dalàna araka ny voasoratra ao anaty bokin’andraikitra avokoa ny antony mahatonga 
loza toy izao. 



Les commentaires sont fermées. 

