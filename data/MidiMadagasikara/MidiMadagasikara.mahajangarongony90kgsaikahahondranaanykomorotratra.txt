MAHAJANGA : RONGONY 90KG SAIKA HAHONDRANA ANY KOMORO TRATRA – MIDI MADAGASIKARA

Teo am-pivarotana no tra-tehek’ireo polisy nivarotra rongony tao amin’ny bazary Mahabibo ny 
iray, ka avy hatrany dia nosamborin’izy ireo. Rongony miisa 26 fonosana no tratra niaraka taminy, 
amidiny 500Ar ny fonsana iray. Asa efa fanaony izy io, saingy izao ny lehilahy vao tratra vokatry 
loharanom-baovao tamin’ny olona tsara sitrapo iray. 

Rongony milanja 90 kilao ihany koa no tratra teny amin’iny fokontany Tsararano ambany iny omaly, 
312 fatotra saika haondrana ho any komoro. Efa tsara fonosana mihitsy ireo rongony ireo, ary efa 
tamin’ny gony miandry fotoana andefasana azy fotsiny. Avy any Ambanja no nanafarana azy, saingy 
amin’io faritra Tsararano nahitana azy io no atoby manadra-pahatongan’ny sambo. Tovolahy 2 no 
niaraka tamin’ireo rongony ireo teny an-toerana, ilay tompony kosa tafatsoka raha vao naheno 
zava-nisy. Avy hatrany, ny ampitso, dia natolotra ny fitsarana ny raharaha rehetra, taorin’ny 
natao tao amin’ny PJ Mangarivotra. 

Raha ny fanampim-baovao voaray dia saika any Komoro io hatrany no anondranana ireo rongony mivoka 
eto Mahajanga. Efa misy mpandray izy io any an-toerana ary amin’ny vidiny lafo tokoa. Alefa amin’ny 
matetika ny entana, afatratra amin’ny gony na atao anaty valizy, toy ny hoe lamba na fitaovana hafa 
ao anatiny. Misy hatrany anefa ny fisavana eo an-tseranana fa mahagaga ny tsy hahitan’ireo tompon’andraikitra 
marina amin’izany raha tsy misy ny fifanolanana ka mitarika hatrany amin’ny fitoriana ihany . 




















