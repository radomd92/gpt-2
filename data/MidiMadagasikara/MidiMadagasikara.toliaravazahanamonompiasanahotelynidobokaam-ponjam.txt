TOLIARA : VAZAHA NAMONO MPIASANA HOTELY, NIDOBOKA AM-PONJA – MIDI MADAGASIKARA

Nidoboka am-ponja vonjimaika ao amin’ny fonjaben’i Toliara, ny zoma teo, rehefa avy nentina teny 
Fitsarana, ilay teratany frantsay iray namono sy nidaroka ary nandratra Malagasy mpiasana amin’ny 
fisakafoanana iray lehibe ao amoron-driaka Toliara, ny antoandron’ny alahady 7 desambra lasa 
tokony ho tamin’ny 12 ora sy 15 minitra. Nivindina tarehy sy nivonto maso noho ny vono nahazo azy 
mpiasan’ny hotely ity, izay tsy afaka namaly mihitsy. Niantsoana polisy mihitsy vao nitony ity 
frantsay be sandry mpamono olona ity. Raha ny fanazavana azo nandritra ny angom-baovao dia avy 
tamina mpitondra posy avy nitondra azy ity vazaha ity. Nirarakopana ny teny ratsy sy ny ompa ary 
ny Malagasy imasom-bahoaka nataony tao amin’ity « restaurant » ity. Nandrara sy nanambitamby 
ilay mpiasan’ny hotely, izay niteny fa tsy mety izany, nefa daroka sy vono no setrin’izany. Raha 
loharanom-baovao dia malaza ratsy ao Toliara, indrindra ny ao amin’ny fokontany Mahavatse iny, 
vazaha mpisetrasetra ity amin’ny fomba ratsiny, ary mirehareha fatratra fa vinantona mpitandro 
be galona hono izy. Any am-ponja aloha i J. miandry ny 20 janoary 2015 amin’ny fitsarana azy. 



