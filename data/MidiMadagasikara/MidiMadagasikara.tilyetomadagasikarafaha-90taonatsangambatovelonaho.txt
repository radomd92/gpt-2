TILY ETO MADAGASIKARA : FAHA-90 TAONA, TSANGAMBATO VELONA HO AN’NY FIKAMBANANA – MIDI MADAGASIKARA

Any Ambatomanga no hanatanteraha’ny Tily Eto Madagasikara ny Lasy Jobily lehibe ivon’ny fankalazana 
faha-90 taona niorenany, izay nankalazaina nandritra ny taom-panabeazana 2013 – 2014. Ny 23 aogositra 
hatramin’ny 28 aogositra no hatao ny fihaonambe. Efa tamin’ny talata teo no nanomboka nisy niainga 
avy any amin’ny faritra niaviany ireo mpikambana hamonjy ity lasy ity. Amin’izao fotoana izao 
efa eny an-toerana ireo tompon’andraikitra mpikarakara manomana ny fotodrafitrasa sy ny toerana 
ireo mpilasy marobe ; izay hiparitaka amin’ny ala manodidina ny Faritr’ Ambatomangana, manomboka 
Alarobia, eo an-tampon-tanan’Ambatomanga ary hatreny Ambohijina. 

Tsangambaton’ny fanabeazana. Hetsika maro samihafa no nokarakaraina isam-paritra sy niraisana 
anivon’ny nasionaly nandritra ny taom-pankalazana, ka ity lasy jobily nasionaly ity no fotoan-dehibe 
nandritra ny fotoam-pankalazana. Isaky ny 10 taona moa no manamarika ny tsingerin-taona niforonany 
izao ny Tily Eto Madagasikara ka ahafahan ‘ny rehetra mifamotoana amin’ny toerana iray amin’ny 
lasy toy izao. Ankoatra ny maha-fotoana fihaonam-ben’ny mpikambana rehetra ity Lasy Jobily 90 
ity dia Tsangambato velona hoan’ny fikambanana ireo rehetra tonga manatrika ity fotoana ity. 
hifanakalozan’ny isam-paritra amin’ny fahaiza-manao ihany koa ny Lasy jobily. 

Ny alahady 24 aogositra 2014 no hisokatra amin’ny fomba ofisialy ny lasy ary hifarana ny alakamisy 
aogositra. Samy manana ny fandaharany efa nomaniny avy ny isaky ny sampana, araka ny sokajin-taonany 
ny mampiavaka ity lasy indray mitoraka ity dia ny fisian’ny fanofanana manokana ny mpilasy rehetra 
ny haitarika (leadership) mba hampitombo ny fanoloran-tenan’izy ireo amin’ny fitondrana fanovana 
amin’ny tsaratsara kokoa eny amin’ny fiarahamonina misy azy ireo. Ny teny filamatry ny fankalazana 
faha-90 taonan’ny Tily Eto Madagasikara dia hoe « Havan’ny olona rehetra ary mpirahalahy daholo 
Tily », ny teny faneva kosa dia hoe « Mifikira amin’ny tsara. : Rom 12.9d. Ny Faritany Tily Antananarivo 
miandraikitra ny fampiantranoana ireo avy any amin’ny Faritra rehefa vita ny lasy alohan’ny hiverenan’izy 
any amin’ny faritra niaviany. 

