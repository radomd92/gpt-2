ANOSIBE ANGARANGARANA : JIOLAHY NANAFIKA, NAJIFA NY VOLA 4 225 000 ARIARY – MIDI MADAGASIKARA

Ny marainan’ny alatsinainy lasa teo, tany ho any amin’iray ora, no nisy andian-jiolahy 7 nanafika 
amin’ity tokantrano iray. Trano lehibe iray moa no misy ireto mpiara-monina ireto ary samy mpivarotra 
sady mpihavana ihany koa. Tokantrano 4 samy hafa izy ireo. Tonga dia nizara ireto jiolahy nanao 
fanafihana ka ny 3 tamin’izy ireo no nisaron-tava fa ny efatra kosa hita endrika tsara. Nanambana 
ny tao an-trano izy ireo tamin’izany ka nitaky tamin’izy ireo ny hamoahany ny vola. 

Tsy naharesy tosika an’ireto mpanafika ny tao an-trano ka voatery namoaka ny vola izay nitsinjara 
4 tapitrisa ariary, 70 000 ariary, 90 000 ariary ary 6 5000 Ariary tao amin’ilay tokantrano farany 
Vao azon’ireto jiolahy ny vola dia lasa nirifatra nandositra izy ireo . 

Tsy nisy kosa ny fandratrana sy ny famonoana. Ny voatafika rahateo tsy nanohitra fa dia natahotra 
ainy. Efa eo am-pelatanan’ny manampahefana tompon’andraikitra moa ny raharaha amin’izao fotoana 
ka avy amin’ireto jiolahy tsy nisaron-tava no mety ho fanantenana hahitana ny sasany, satria tadidin’ireo 
tsara ny endrik’izy ireo. Mety ho olona mahalala azy ireo tsara ihany koa ka mahafantatra fa misy 
ao an-trano amin’izay fivarotana ataony. 



