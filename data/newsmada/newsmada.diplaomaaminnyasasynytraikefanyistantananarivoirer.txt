DIPLAOMA AMIN’NY ASA SY NY TRAIKEFA: NY IST ANTANANARIVO IRERY NO AFAKA MANOME NY VAE | NEWSMADA

Par Taratra sur 23/01/2019 

Misokatra ny fisoratana anarana handraisana ireo olona maniry ny hahazo mari-pahaizana amin’ny 
asa sy ny traikefa (VAE) omen’ny Institut supérieur de technologie (IST) Antananarivo, andiany 
ho an’ny lalam-piofanana génie civil. Nomarihin’ny tomponandraikitry ny minisiteran’ny Fampianarana 
tamin’ny alalan’ny talen’ny fankatoavana sy ny fikajiana ny kalitao, Randrianarison Emmanuel, 
teny Ampasampito fa ny IST Antananarivo irery aloha hatreto no afaka manome ny VAE amin’ny lalam-piofanana 
ao aminy eto Madagasikara satria izy no nahazo ny accréditation noho ny fanatanterahany ny fandaharanasa 
ny kalitao amin’ny fampianarana, nanomboka ny taona 2017. Natokana ho an’ny olona manana ny mari-pahaizana 
(C-D sy teknika) sy manana traikefa 10 taona ho an’ny taotrano sy ny asa vaventy (génie civil) ny 
omen’ny IST Antananarivo, araka ny fanazavan’ny tale jeneralin’ny IST, profesora Rakotomalala 
Lalaina. Ao anatin’ny fanomanana ny antontan-taratasy fangatahana ny VAE, misy olona roa mpampianatra 
ao amin’ny IST sy olona mahafehy ilay lalam-piofanana amin’ny sehatry ny asa avy hatrany, manara-maso 
mpiadina. Rehefa vita ny antontan-taratasy rehetra takina, miroso amin’ny fanohanana izany 
ny mpitsara ny tenany. Mahazo ny diplôme de technicien supérieur (DTS) en génie civil izy aorian’izay 
tafita amin’ny fitsarana. 

Tamin’ny andiany voalohany, 20 ireo nahavita ny antontan-taratasy sy niatrika ny mpitsara. Ho 
andiany faharoa, 15 ihany no horaisina. Hiitatra amin’ny lalam-piofanana genie indistriel et 
Finance et comptabilité, Marketing et commerce ny fanomezana ny VAE ho an’ny IST Antananarivo. 
ny comité technique de pilotage manara-maso ny fizotry ny asa rehetra miaraka amin’ny minisitera 
ombon’antoka sy ny sehatry ny mpandraharaha malagasy. Ho an’ny olona tsy nandalo sekoly nefa manana 
fahaiza-manao ny VAE. 



Les commentaires sont fermées. 

