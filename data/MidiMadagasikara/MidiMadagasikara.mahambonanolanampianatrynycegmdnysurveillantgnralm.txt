MAHAMBO. NANOLANA MPIANATRY NY CEG : MD NY “SURVEILLANT GÉNÉRAL” – MIDI MADAGASIKARA

Tsy nisalasala ny mpitsara mpanao famotorana nampiditra am-ponja ny “surveillant général” tao 
CEG ao Mahambo. Omaly no niakatra tao amin’ny fampanoavana izy noho ny fanolanana, sady amin’izay 
tsy ampy taona no mbola isan’ireo zaza noahian’ny sampan-draharahan’ny firenena mikambana misahana 
ankizy (Unicef). Ny tena nampalahelo dia namono tena ilay zazavavy taorian’ny nanjo azy. Soa ihany 
mba tsy maty. Teo vao nivoaka tamin’izay ny rehetra. Nandeha ny fanadihadiana ary nazava ho azy 
nitontona tany amin’ilay tompon’andraikitry ny sekoly ny raharaha. Nosamborina avy hatrany 
nanomboka teo ka notazomina tany amin’ny mpitandro ny filaminana. Raha ny fanazavana azo avy any 
dia niaiky ny heloka vitany ity tompon’andraikitra ity. Tsy vao io zaza io rahateo no nanaovany 
filan-dratsiny fa efa fanintelony, raha araka ny loharanom-baovao hatrany. Tereny ireo zaza 
hanaiky azy ary rahonany avy eo mba tsy hiteniteny amin’olona, indrindra amin’ny ray aman-dreny. 
indray mitoraka dia nirohotra tamin’izay ireo zaza nanapoaka ny sarim-bilany. Nisy ny filaharana 
ho fanoherana ny tsy mety nataon’Ingahy “surveillant général”. Tsy nisy azo nafenina intsony 
teo satria ny zaza tsy mba mandainga. Sady nigadra izany no mety ho very asa ity tompon’andraikitry 
fampianarana ity. 



