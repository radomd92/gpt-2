RN4 : TAXI-BROUSSE IRAY NIVADIKA, CAMION HAFA LATSAKA TANY ANATY HANTSANA – MIDI MADAGASIKARA

Nisesisesy ny lozam-pifamoivoizana teny amin’iny lalana mianavaratra iny omaly. Ankoatra ny 
nihatra tamin’ny fiara nitondra ireo mpiasan’ny Primatiora tany Antsohihy mantsy dia lozam-pifamoivoizana 
no nitranga tamin’iny lalam-pirenena fahefatra iny, teo Ankazobe sy teo Mahitsy. Taxi-brousse, 
iray no nivadika teo Ankazobe omaly tokony ho tamin’ny 5 ora sy sasany maraina teo ho eo, raha ny fitantaran’ireo 
teny an-toerana. Handeha hiakatra aty an-drenivohitra ity fiara ity io niharan-doza io. Vokany, 
naratra avokoa ireo mpandeha rehetra tao anatiny. Nentina namonjy toeram-pitsaboana avokoa 
naratra. Hatreto, raha ny nambaran’ny mpitandro filaminana, dia mbola tsy fantatra mazava izay 
nahatonga ny loza. Torimaso fotsin’ny mpamily ve sa nisy zavatra nanakana? Efa mandeha moa amin’izao 
izao ny fanadihadiana mikasika ny loza. Fa tetsy andanin’izay, mbola omaly maraina ihany, kamiô 
entana iray no nivadika tany anaty hantsana, teo Mahitsy. Fantatra fa naratra vokatr’izay ny olona 
anatin’ity fiara ity, ary efa nentina namonjy toeram-pitsaboana. Isan’ny fotoana mahabetsaka 
mpandeha sy ny mpindrana ireo lalam-pirenena mivoaka ny renivohitra ny fotoam-pialan-tsasatra 
izao. Mila fitandremana avy amin’ireo mpampiasa lalana rehetra izany. 




















