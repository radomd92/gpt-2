VANGAINDRANO : NOHODIDININ’NY FOKONOLONA NY BIRAON’NY ZANDARY, RAIKITRA NY POA-BASY – MIDI MADAGASIKARA

Nanomboka teo amin’ny fito ora sy sasany teo no nirefotra voalohany ny basy, nanomboka nirehitra 
koa ny afo manoloana ny tobin’ny zanday. Talohan’izay dia efa nipoapoaka ny baomba mandatsa-dranomaso, 
nanaparitaka ireo andian’olona marobe. Sarovorovo tanteraka ny tany Vangaindrano omaly hariva. 

Hatramin’ny ora nanoratanay omaly hariva, araka ny fampitam-baovao avy any an-toerana, dia mbola 
anatin’ny savorovoro tanteraka i Vangaindrano. Nohodidinin’ny olona an-jatony any ho any mantsy 
biraon’ny zandary. Fokonolona izay mikasa ny hamoaka olona telo, voarohirohy ho namono nahafaty 
tany an-toerana, hatao fitsaram-bahoaka. Araka ny baiko azon’ireo zandary avy aty amin’ny Fibaikona 
dia tsy mahazo milefitra sy manaiky izany izy ireo. Zandary maromaro avy ao amin’ny Vondron-tobim-pileovana 
Atsinanana, sy ny vondron-tobim-paritry any an-toerana, miampy miaramila sy pôlisy no miatrana 
ny toby. Ankilan’izany anefa, fokonolona sesehana, avy amin’ny fokontany manodidina sy tsy mitsaha-mitombo 
miakatra ao an-tampon-tananan’i Vaingandrano. Vonona dia vonona, hamoaka sy hananteraka fitsaram-bahoaka 
olona voatazona ao amin’ny biraon’ny zandary ireto. Izany rehetra izany dia anaty haizin’ny delestazy 
Araka ny fantatra dia ny marainan’ny alarobia 11 janoary lasa teo, tovovavy 19 taona iray, mpianatra 
sekoly iray ao an-tampon-tananan’i Vangaindrano ao no hita faty. Novonoina tamin’ny fomba feno 
tokoa ity tovovavy ity raha ny vaovao hatrany ary mety ho mbola lasibatry ny filan-dratsin’ireo 
ihany koa. Nandeha avy hatrany ny famotorana sy ny fanadihadian’ireo mpitandro filaminana ka 
nitondra tamin’ny fisamborana telolahy izao, ny faran’ny herinandro teo. Nentina notazomina 
amin’ny biraon’ny zandary tao an-toerana ireto olona voarohirohy ireto, ary izao takian’ireo 
hatao fitsaram-bahoaka izao. Samy efa mandray ny andraikiny miezaka mandamina ny toe-draharaha 
eto ireo tompon’andraikitra isan-tsokajiny avy any an-toerana. Iretsy manana ny maty anefa toa 
hatramin’ny farany, haka ireto olona voalaza fa namono olona ireto. Andrasana izay tohin’ny raharaha. 




















