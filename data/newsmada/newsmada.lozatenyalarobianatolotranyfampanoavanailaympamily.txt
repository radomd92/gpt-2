LOZA TENY ALAROBIA  : NATOLOTRA NY FAMPANOAVANA ILAY MPAMILY | NEWSMADA

Par Taratra sur 24/05/2017 

Natolotra ny fampanoavana, omaly hariva, ilay mpamily nitondra ilay fiara Mini cooper nahafaty 
telo teny Alarobia, ny alahady hariva teo. Mitohy anio ny famotoran’ny mpitsara noho ny tsy fahampian’ny 
momba ny raharaha. Fanenjehana momba ny vonoan’olona tsy nahy sy fahamamoana teo am-pamiliana 
mahazo azy. Ilay mpamily izay voalaza fa mamo nandritra ny fitondrana fiara ary mbola nanambana 
ireo olona nitangorana teny an-toerana nitrangan’ny loza. Saika niharan’ny fitsaram-bahoaka 
io, raha tsy tonga haingana ny mpitandro filaminana, nitondra azy niala teo amin’ilay fiarany. 
nampiasa hery mihitsy ny polisy tamin’izany nentina nanaparitahana ireo olona marobe teny an-toerana. 
ary tsy nanaiky mihitsy ny havan’ny maty sy ireo mponina teny amin’ny manodidina. Nanampy ny polisy 
zandary nandaminana ny vahoaka. 

Raha tsiahivina, nifanenjika niala avy any Ankorondrano ilay Mini-cooper sy ny Golf IV miloko 
iray. Tsy nahatana ny familiana ny mpamily ilay fiara kely rehefa teo amin’ny fiolahana manoloana 
kianja monisipaly ka nikipily ilay fiara. Nifatratra tamin’ireo mpandeha an-tongotra ka vehivavy 
sy zaza menavava iray maty tsy tra-drano. Lehilahy iray hafa nalefa eny amin’ny hopitaly. Miandry 
fotoam-pitsarana azy ilay mpamily, izay nangatahin’ireo fianakavian’ny maty mba hijeren’ny 
akaiky ity raharaha ity. 





Les commentaires sont fermées. 

