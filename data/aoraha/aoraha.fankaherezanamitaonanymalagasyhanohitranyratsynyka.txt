FANKAHEREZANA :: MITAONA NY MALAGASY HANOHITRA NY RATSY NY KARDINALY TSARAHAZANA DÉSIRÉ • AORAHA

Nitondra vatsim-panahy. Nigadona teny amin’ny seranam-piaramadina Ivato, omaly tamin’ny 3 
tolakandro, ny Kardinaly Tsarahazana Désiré, taorian’ny fitsofan-drano azy, nataon’ny Papa 
Masina François, tany Roma, niaraka tamin’ireo Kardinaly vaovao maro avy amin’ny firenen-kafa, 
28 jona 2018 lasa teo. 

Nasongadiny tamin’ny lahateny fohy nataony teny am-pahatongavana fa isan’ny tarigetra sy teny 
ary vatsim-panahy noentina nahatafitana ny adidy masina iantsorohany ny fanaingana an’ireo 
kristianina hanao ny tsara hatrany. « Aza manaiky ho resin’ny ratsy fa reseo amin’ny soa ny ratsy. 
no teny nofidiako ary notazoniko hatramin’izao fotoana handraisako ny andraikitra goavana izao 
hoy izy. 

Tsy mijanona hatreo fa isan’ny hafatra lehibe nampitain’ny Kardinaly vaovao ny fanaingana ny 
rehetra hiady hanohitra ny ratsy. 

« Andao hiaraka amin’ny fanaovana ny tsara. Ny famelàna ny ratsy hanjaka no manimba ny maha olombelona 
sy manapotika ny firenentsika. Isika ihany anefa no tompon’ andraikitra amin’izao zava-misy 
», hoy izy tsy nisorona. Fanindroany izao no nanaovan’ny Kardinaly Tsarahazana Désiré an’io antso 
io. 

Tso-dranon’ny Arseveka 

Isan’ireo nanotrona ny fahatongavan’ny Kardinaly, teny Ivato, ny Arsevekan’ Antananarivo Mgr 
Marie Odon. Sady nanome tso-drano azy no nanipy teny amin’ny maha zava-dehibe an’ity andraikitra 
hiantsorohan’ny Kardinaly ity ny tenany. «Sarotra ny asa miandry anao eto amin’ny firenena. Maro 
andraikitra hapetraka aminao amin’ny fiangonana maneran-tany koa mirary sy miaraka mivavaka 
amin’izany isika », hoy izy. 

Tonga nitsena azy teny an-toerana ihany koa ny Filoham-pirenena, Rajaonarimampianina Hery mivady 
ny Praiminisitra, Ntsay Christian, izay niara-dia tamin’ireo mpikambana sasany eo anivon’ny governemanta 
ireo lehibena Andrimpanjakana samihafa. Olona maro no tonga nitsena ny Kardinaly teny Ivato. 
ihany koa ireo nivoaka nanofahofa ny tanany tamin’ireo lalana nolalovany. Hitohy rahampitso 
ny Sorona masina, eny amin’ny Ekar Antanimena, ny fandraisana ny Kardinaly vaovao mialoha ny lamesa 
hotanterahina any Toamasina, amin’ny alahady izao. 









Enregistrer mon nom, mon e-mail et mon site web dans le navigateur pour mon prochain commentaire. 



