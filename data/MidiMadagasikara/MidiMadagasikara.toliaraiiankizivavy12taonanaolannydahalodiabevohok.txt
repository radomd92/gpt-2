TOLIARA II : ANKIZIVAVY 12 TAONA NAOLAN’NY DAHALO DIA BEVOHOKA – MIDI MADAGASIKARA

Mandry andriran’antsy sy miraviravy tanana ny ankamaroan’ny mponina amina faritra maro eto amintsika 
ny firongatry ny asan-dahalo arahina vono olona sy fandratrana tsy manan-tsiny, indrindra amin’ny 
atsimon’ny nosy iny. Tsy vitan’ny mandroba fananana sy mangalatra omby ary mamono ireo dahalo 
manolana ihany koa. Zazavavy vao 12 taona monja no mitondra vohoka dimy volana amin’izao rehefa 
malaso nandritra ny fanafihana tanàna iray tany amin’ny kaominina ambanivohitr’Ankililoaka 
II, volana vitsivitsy lasa izay. Tsy afa-nitsoaka. Tsy afa-po nandraoka ny omby sy nitaona ny entana samihafa zakan’izy ireo teo 
ireo andian-dahalo tanora, fa nandraoka ireo ankizivavy sisa tavela teo an-tanàna tsy afa-nitsoaka, 
anisan’ny nanamparany ny filan-dratsiny ity zazavavy bevohoka sady marary mitondra takaitra 
ity vokatry ny vono nihatra taminy. Raha ny vaovao voaray dia marary mafy misy tsiranoka miaraka 
rà mandeha amin’ny fivavian’ity ankizivavy voaolana efa ho reny tsy fidiny sahady ity. Ahiana 
toe-pahasalamany, nefa ny ray aman-dreniny tsy manam-bola hitsaboana an-janany, fa lany tamingana 
ny fananana rehetra norobain’ny malaso. 


















