MADAGASCAR NATIONAL PARKS: MISY PAIKADY HIAROVANA IREO FARITRA MANDO | NEWSMADA

Par Taratra sur 04/02/2020 

Ahitana faritra mando dimy ny valanjavaboahary 43 tantanin’ny Madagascar National Parks (MNP) 
amintsika. Iray amin’izany ny valanjavaboary ao Tsimanampetsotse, nahazo ny fanasokajiana 
Ramsar voalohany eto amintsika. Toeram-piveloman’ny vorona flamant rose izy ary fanatodizan’ny 
maro hafa. Ahitana karazana trondro roa tsy hita afa-tsy eto Madagasikara koa ao anatiny, araka 
fanazavana. Manankarena amin’ny trondro sy ny sokatra miaina an-dranomamy kosa ny faritra mando 
amin’ny valanjavaboahary ao Ankarafantsika. Amin’ny karazana trondro 823 voatily ao, tsy fahita 
eto amintsika intsony ny 90% amin’izany. Mbola misy voay koa mivelona amin’izany faritra izany. 

Ankoatra ireo ny farihy ao Sirave sy ao Ambondro, miaraka amin’ny alahonko. Misy harena betsaka 
ao anatin’ny faritra mando izay tandindomin’ny tsindry samihafa toy ny jono tsy manara-dalàna 
sambo. Manampy trotraka ny fanapahana hazo sy ny zavamaniry mitahiry ny loharano hiveloman’ireo 
ireo. Voaaro miaraka amin’ny fitantanana valanjavaboary ireo faritra mando ao anatin’ny valanjavaboahary 
MNP. 

Nametraka fomba fitantanana ahitana paikady efatra ny MNP hiarovana ireo harena voatahiry ao 
faritra mando. 

Miasa andro sy alina ny mpiasa mivezivezy manara-maso ny atiala sy ny manodidina, manampy azy ireo 
mpitandro filaminana sy ny Vondron’olona eny ifotony. Ampahafantarina ny daholobe koa ny zavaboahary 
ao anatin’ny valanjavaboahary karakarain’ny mpikaroka siantifika. Zava-dehibe koa ny fanohanana 
mponina mivelona manodidina ny valanjavaboahary amin’ny atom-pivelomany tsy hitrandrahany 
harena ao anatin’ny valanjavaboahary. Marihina isaky ny 31 janoary ny Andro natokana ho an’ny 
mando. 



Votre adresse email ne sera pas rendue publique 















