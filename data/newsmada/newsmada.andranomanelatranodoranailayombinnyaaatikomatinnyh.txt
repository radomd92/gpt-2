ANDRANOMANELATRA  : NODORANA ILAY OMBIN’NY AAA TIKO MATIN’NY HANOANANA | NEWSMADA

Par Taratra sur 08/03/2018 

Notanterahina, omaly tao amin’ny AAA Tiko Andranomanelatra ny fandorana ilay ombivavy beronono 
hanoanana tao amin’ny orinasa. Nambaran’ny mpisolovava, ny maître Rasoarimalala Norosoa fa 
nihasimba ity fatin’omby ity ka tsy maintsy nandraisana fepetra sady hialana koa amin’ny mety 
tsaho sao hisy hihinana ny henan’ity omby ity ka hiteraka aretina tsy fantatra. Nisy koa ny fitsirihana 
vadintany amin’ny fanamarinana ny fisian’ity omby maty ity ka niroso tamin’ny fandorana ny mpiasa 
ny mpisolovava. 

Nialoha izany anefa tokony ho niakatra fitsarana “ady maika” ny momba ny fandrarana nataon’ny 
Vakinankaratra amin’ny tsy ahafahan’ny fiara mivezivezy ao an-toerana izay fototry ny fahafatesan’ireo 
ireo saingy nihemotra rahampitso indray izany satria tsy tao an-toerana ny prefet-n’Antsirabe. 
nohamafisina tamin’ny alalan’ny soudure mihitsy anefa ny vavahady miditra ao amin’ny toerana 
ireto omby ireto omaly sady misy Emmo/Reg miambina sao misy miditra ao amin’ny orinasa. 

Raikitra ny fanangonan-tsonia ho an’ny olom-pirenena… 

Tafahoatra sy tsy azo ekena intsony. Nivoaka any anaty tranonkalam-pifandraisana, nanomboka 
ny hetsika ho an’ny olon-drehetra ho tsy fanekena ny famonoana ankolaka na mivantana ireo ombivavy 
ao amin’ny orinasa AAA-Tiko Antsirabe. Mivoitra ao anatin’izany ny fanangonana sonia fitsipahana 
fihetsiky ny fanjakana izao. Nahatohina ny rehetra izany satria tsy vitan’ny efa nakatona ny orinasa 
tsy miasa ny mpiasa na koa tsy misy mandray ny rononon’ny tantsaha fa tonga hatrany amin’ny fanakanan’ireo 
filaminana ny fiarabe mpitondra vilona ho an’ireo biby ireo. Nohidin’izy ireo ny vavahady tsy 
manatitra ny sakafon’ireo omby ka niteraka fahafatesan’ny iray amin’ireo biby izany ary maromaro 
ireo efa tsy salama amin’izao fotoana izao. 

Etsy andaniny, efa nidina ifotony tany an-toerana nijery izany ny mpisolovava ny orinasa AAA-Tiko, 
Me Ratefimahefamijoro Eloi, niaraka amin’ny vadintany. 

Zary lasa takalonaina… 

Nangataka ireo mpitandro filaminana miandry vavahady mba hahafahan’ny fiarakodia sy trakitera 
hahafahana manome sakafo araka ny tokony ireo biby fiompy ombivavy beronono ireo izy ireo. Mazava 
ny baiko azon’ireo mpitandro filaminana fa tsy azon’ny fiarakodia idirana ny faritry ny orinasa 
ny toeram-piompiana. « Tsy tokony hatao takalonaina noho ny fampiatoana vonjimaika ny asa fanodinana 
orinasa AAA ireo biby fiompy ireo. Tokony hosokafana maika ireo vavahady miditra amin’izany toeram-piompiana 
», hoy ny mpisolovava. Andrasana ny ho tohiny satria efa miparitaka eo amin’ny sehatra iraisam-pirenena 
tranga izao, ankoatra ny fanehoan-kevitra samihafa mitsikera ny fanjakana. 

Tsiahivina fa miisa 168 ireo omby ompiana ao ka ombivavy beronono Holstein avokoa ny 68 ary 100 ny 
gasy. Mahamenatra mihitsy ny ataon’ity fitondrana Rajaonarimampianina ity. 

Jean Claude sy Synèse R. 

Les commentaires sont fermées. 

