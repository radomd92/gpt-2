AMBOHIMANGAKELY : TRATRA NANGALATRA GANA, NASAINA NANADIO TATATRA FENO MALOTO – MIDI MADAGASIKARA

Tranga hafa kely indray no niseho tany Ambohimangakely omaly. Lehilahy iray manodidina ny 30 taona 
eo no tratran’ny olona ambodiomby teo am-pangalarana gana. Voalaza fa ny tompon’ireo gana ihany 
nahatratra azy izao, satria dia tamin’ny andro mazava be sady teo an-tokotaniny ihany no nanatanterahan’ilay 
ny asa ratsiny. Miisa dimy eo ireo gana saika nangalariny. Tsy fantatra mazava izay tena antony 
ity farany nanao izao fihetsika izao. Ny fahantrana koa etsy andaniny mahazaka maniraka. Soa ihany 
ny tompony no nahatratra azy fa raha tsy izany mety ho nisy indray ny fitsaram-bahoaka. Tsy nampandre 
polisy na ny zandary ny tompon’ireo gana satria efa niverina taminy ihany izany. Ny hany fepetra 
dia ny nampamafa ity mpangalatra ny tatatra mirefy 200 metatra manoloana ny tranony. Marihina 
tatatra efa tsy nodiovina hatry ny ela ity nasaina nodiovin’ilay lehilahy nangalatra gana ity, 
ka nihandrona tao daholo ireo rano sy maloto avy any amin’ny tokantranon’ny manodidina. Maro tamin’ireo 
nandalo no nalahelo ity farany satria misy tsy fanajana ny zo mahaolombelona izany. Tsy vitsy koa 
ireo izay nankasitraka ny fanapahan-kevitry ny tompon’ny gana. 




















