ANKADIKELY ILAFY  : TRATRA IREO TAMBAJOTRANA MPANGALATRA SY MPIVIDY MOTO HALATRA | NEWSMADA

Par Taratra sur 14/05/2018 

Noraisim-potsiny! Ravan’ny polisy misahana ny heloka bevava (BC), sakelika fahefatra ireo tambajotrana 
sy mpividy moto halatra eto an-drenivohitra. Olona miisa sivy indray tratra teny Ankadikely Ilafy, 
alarobia sy alakamisy lasa teo… 

Tambajotra mpividy sy mpivarotra moto halatra ireto voasambotry ny polisin’ny BC ireto. Nahazo 
ny polisy fa misy olona mivarotra moto halatra eny Ankadikely Ilafy eny. Nidina teny an-toerana 
hatrany ny polisy, ny alarobia 9 mey 2018 tamin’ny 10 ora maraina ka tratra tao an-tranony ny lehilahy 
antsoina hoe Rado, 31 taona. Mbola nahatrarana moto halatra maromaro tao an-tranony nandritra 
fisavana nataon’ny polisy. Nilaza izy nandritra ny fanadihadian’ny polisy fa mividy moto halatra 
mivarotra indray avy eo. Nambarany fa lehilahy miisa efatra no mpanatitra moto halatra ao an-tranony 
Ankadikely Ilafy, isaky ny amin’ny 3 ora maraina. Miverina indray ry zalahy rehefa amin’ny 6 ora 
maka ny vidin’izany moto halatra izany, araka ny tatitra nampitain’ny polisy hatrany. 

Ahazoana tombony 5 hetsy Ar isaky ny moto… 

Nilaza koa izy fa fantenany ireo moto halatra ireo ka izay mety aminy, hanamboarany taratasy hosoka 
ny ambiny kosa amidiny amin’ireo namany mpandray moto halatra ihany. 

Vehivavy iray sy lehilahy miisa fito ny voasambotry ny polisy ny alarobia sy ny alakamisy 10 mey 
rehefa notondroin’i Rado fa mpividy ireo moto halatra ireo. Mbola hita teny amin’izy ireo daholo 
moto halatra ireo ary efa misy taratasy hosoka avokoa. Nilaza i Rado nandritra ny famotorana nataon’ny 
fa vidiany 2 hetsy Ar ka hatramin’ny 5 hetsy Ar ireo moto halatra ireo ka hakany tombony 5 hetsy Ar 
moto iray. Tamin’ny fanadihadiana ihany koa, fantatra fa misy moto efa ataon’izy ireo fakana piesy 
na antsoina koa hoe “atao kotoleta” ary misy koa ovain’izy ireo ny motera sy ny vatany ivelany ka 
ny hamantatra izany moto izany. Moto halatra miisa sivy no hitan’ny polisy tamin’ireo tambajotrana 
moto ireo. Niaiky ny heloka vitany daholo ireto olon-dratsy ireto. Aoka ho mailo fa mirongatra 
halatra moto. 



Les commentaires sont fermées. 

