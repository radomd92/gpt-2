FIRONAN’NY VOKA-PIFIDIANANA BEN’NY TANÀNA :: MITARIKA AMIN’NY ELANELAM-BATO 4 680 ANDRIANTSITOHAINA NAINA • AORAHA

Mitarika amin’ny isam-bato 48,80% ny kandidà Andriantsitohaina Naina, raha ny fironan’ny voka-pifidia­nana 
tamin’ny fifidianana ben’ny tanàna eto Antananarivo renivohitra navoa­kan’ny Vaomieram-pirenena mahaleo 
misahana ny fifidianana (Ceni), omaly tamin’ny 4 ora hariva. 

Mananika ny valopolo sy eninjato sy efatra arivo ny ela­nelam-bato manasaraka azy sy ny kandidàn’ny 
Tim, Randriamasinoro Tahiry Ny Rina, izay nahazo 45, 57%. Vato 70 658 no azon’ny kandidà miara-dia 
Filoham-pirenena Andry Rajoelina (Irk) raha 65 978 no azon’itsy kandidàn’ny antoko Tim itsy. 

Birao fandatsaham-bato miisa dimampolo sy arivo amin’ireo roa sy roanjato sy arivo manerana ny 
Antananarivo renivohitra no efa voakirakira sy voamarina ka nahazoana an’ireo vokatra faramparany, 
amin’ny Ceni, Alarobia ireo. “Mety tsy hisy fiovana firy intsony io fironan’ny vokatra io”, hoy 
fanamarihan’ny filoha lefitry ny Ceni, Rakotonarivo Thierry. 

Ankoatra ny kandidà Rakotoarisoa Faniry Alban, nahazo ny 4,47% dia samy tsy nahazo vato mihoatra 
iray isan-jato ireo kandidà roa nifaninana tamin’izy ireo. 

Na mbola fironana vonjimaika ihany aza ny vokatra navoakan’ny Ceni, omaly, dia voalaza fa manana 
kokoa ho lohalaharana ao ana­tin’izao hazakazaka hiaka-dapa, etsy Analakely, izao ny kandidà 
Naina. Ho an’ny fironan’ny voka-pifidianana an’ireo mpa­nolotsainan’ny tanànan’Antananarivo 
kosa dia mbola hety dia hety ny isam-bato manasa­raka an’ireo avy amin’ny vondrona politika Irk 
ny an’ny antoko Tim. Nanamafy ny antso nataony ho an’ireo kandidà milaza fa miahiahy amin’ny mety 
fisiana hala-bato mba hampitaha an’ireo taratasy firaketana ny voka-pifidianana eny Alarobia 
filoha lefitry ny Ceni. “Miandry izahay ary vonona hatramin’ ny famerenana ny fanisam-bato raha 
no hampi­la­mina ny sain’ireo kandidà ireo”, hoy Rakotona­rivo Thierry. 









Enregistrer mon nom, mon e-mail et mon site web dans le navigateur pour mon prochain commentaire. 



