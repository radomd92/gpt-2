TOLIARA : ZANDARY MATY NIANJERA AVY AMBONY RIHANA – MIDI MADAGASIKARA

Zandary mpiana-draharaha iray no namoy ny ainy rehefa avy nianjera avy eny ambony rihan’ny efitrano 
ny faran’ny herinandro lasa teo, tany amin’iny faritra Toliara iny. Tsy fantatra mazava izay nahatonga 
loza, raha ny fampitam-baovao azo. Fanahiniana natao sa nianjera tsy nahy ? Ny hany fantatra dia 
eny amin’ny rihana faharoa ity zandary mpiana-draharaha ity no nitotona tany amin’ny tany. Mbola 
maraina no nitrangan’izany. Nisahotaka ireo mpiara-miasa aminy, rehefa naheno feon-javatra 
mafy dia mafy. Efa vatana tsy nisy aina intsony, anaty rà mandriaka no hitan’izy ireo. Nifamonjena 
hatrany ity zandary ity, nentina tany amin’ny toeram-pitsaboana. Noho ny ratra maro nahazo azy 
dia tsy tana intsony ny ainy. Marihana fa avy amin’iny faritra Antsohihy iny ity mpitandro filaminana 
ary miana-draharaha tany Toliara. Naverina tao amin’ny tobin’ny zandary tany an-toerana ny razana 
hitondrana azy any amin’ny tany niaviany. Mety ho loza ho avy toy ny loza rehetra ihany ity tranga 
hoy ny maro, kanefa toa be loatra ilay kisendrasendra, araka ny hevitr’ireo mpanara-baovao velona 
Marihina fa vao tsy ela tokoa mantsy izay no nahafaty ilay mpianatra ho zandary tany Ambositra, 
izao dia zandary mpiana-draharaha indray no namoy ny ainy. 




















