ANDRAVOAHANGY : KARAOKE NOTAFIHANA JIOLAHY 10 MITAM-PIADIANA – MIDI MADAGASIKARA

Bandy teo amin’ny 10 teo, nitondra fitaovam-piadiana no tonga nandrava karaoke iray tetsy Andravoahangy, 
alarobia alina teo. Raha ny voalazan’ireo manodidina, dia tany ho any amin’ny 10 ora alina tany, 
niseho ity fanakorontanana niampy sakoroka ity. Tsy nanam-po na inona na inona ireo olona tonga 
tao amin’ity karaoke iray ity, satria dia toa ireo mpanjifa rehetra ihany izy 10 lahy. Naka latabatra 
nikaomandy zavapisotro. Nony kelikely anefa, raha ny voalazan’ireo olona teny an-toerana hatrany, 
nakorontany amin’izay ny ambiansy tao amin’ity toeram-pialanavoly ity. Samy bandy avokoa anefa 
tao anatin’ity toerana ity, ka nisy nitsangana nanohitra an-dry zalahy ireto. Tamin’izany fotoana 
anefa no avy hatrany dia namoaka basy ireo jiolahy. Voavelin’ny vodibasy ny iray tamin’ireo tovolahy 
nanohitra azy ireo. Teo amin’ny handriny no nahavoa ity lehilahy ity ka torana tsy nahahetsika 
izy fotoana vitsy. Nandritra izany fotoana izany no nanararaotan’ireo olon-dratsy nisavana 
nanendahana ireo mpirevy rehetra tao anatin’ity karaoke ity. Raha ny voalazan’ity lehilahy voa 
teo amin’ny handriny ity dia vola aman’hetsiny no azon’ireo jiolahy tany aminy, niampy ny findainy. 
farany izay nentina avy hatrany teny amin’ny toeram-pitsaboana taorian’ny nanaovan’ireo jiolahy 
asa ratsiny. 



