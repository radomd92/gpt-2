MARO NY ANTONY : 75 000 ISAN-TAONA IREO MANALA ZAZA | NEWSMADA

Par Taratra sur 01/10/2019 

Nanamarika ny Andro eran-tany ho an’ny fanalan-jaza ieren-doza ny mpianatra lalàna ao amin’ny 
Degs, omaly, niaraka tamin-dramatoa Rabenoro Mireille. Nasongadina tamin’izany fa efa lany 
ny lalàna momba io fandrarana ny vehivavy hanala zaza io. 

Ho fiarovana ny zon’ny vehivavy, tokony hovaina ny lalàna ka havela malalaka ny fanalan-jaza ary 
hataon’ny dokotera sy any amin’ny tobim-pahasalamana ny hanaovana izany. 

Nampahafantarina ireo tanora mpianatra lalàna eny amin’ny oniversiten’Ankatso, araka izany, 
misy ny lalàna tokony hohajaina ary misy kosa ny lalàna tokony hovaina hanaraka ny vanim-potoana. 

Raha ny zava-misy, mahatratra 75 000 isan-taona ireo vehivavy manala zaza eto Madagasikara. 575 
kosa ireo vehivavy maty vokatr’izany fanalan-jaza izany. Anton’ny fahafatesana ny fanalan-jaza 
ara-pahasalamana sy miafina noho ny tahotra sy ny teriterin’ny fiarahamonina sy ny lalàna. 

Anisan’ny mety ho anton’ny fanalan-jaza ny vohoka tsy nirina avy amin’ny fanolanana, ny fahasamponan’ny 
ao an-kibo, ny tsy fahavononan’ny reny amin’ny fitaizana…. 

Voararan’ny lalàna ny fanalan-jaza eto Madagasikara. Tsy te hahalala ny zava-misy ny lalàna fa 
lasa manitsakitsaka ny zon’ny vehivavy izany raha ny fanehoan-kevitra omaly. 

Hitohy hatrany ny fampahafantarana ity fanalan-jaza ieren-doza ity mandra-pahatonga saina 
mpanao lalàna eto Madagasikara ka hankatoa ny fanalan-jaza ary handrakitra izany ho lalàna velona 
manan-kery eto Madagasikara. 



Les commentaires sont fermées. 

