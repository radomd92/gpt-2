MINISTERAN’NY TONTOLO IAINANA : TSY NAMPODIANA IREO MPIASA RAHA TSY TAMIN’NY IRAY ALINA

Mihorohoro ara-tsaina sy mitaintain-dava ary tena mivarahontsana isanandro ny mpiasam-panjakana 
anivon’ny ministeran’ny Tontolo iainana amin’izao fotoana. Isan’ny ministera mbola misy tompon’andraikitra 
mahasahy manao jadona sy mampijaly mpiasa ny ao amin’ity ministera ity. Ny tale misahana ny fitantanana 
mpiasa (Directeur des ressources humaines = DRH) no voatondro ho tena manao rainazy ao, ary mahasahy 
mivantana mihitsy amin’ny mpiasa hoe « izaho indray dia tsy hisy afaka hanaisotra ahy eto satria 
aho hitantana ato fa tsy izaho no nipingampinga ho ato, ary mafy orina ny toerako eto ka ny sitra-poko 
no hany manapaka ny momba ahy”. Dia sahy mampijaly mpiasa ara-bakinteny e ! 

Ny alin’ny alarobia teo, ohatra, dia tamin’ny iray ora maraina voa nalefany nody ny mpiasa ka nisy 
mpiasa no tsy afaka nandeha intsony fa natory tao ampiasana. Ny levilevy sy ny fampihorohoroana 
dia tsy hita hotanisaina intsony, hoy ny mpiasa ianjadiam-pahasahiranana ao. 

Miantso ny filohampirenena sy ny praiminisitra mba hijery akaiky ny fepetra tokony horaisina 
lehibe manao rainazy sy mampijaly mpiasa ao amin’ny ministeran’ny Tontolo iainana izany ny mpiasa 
Didim-panjakana noraisina teo anivon’ny fivorian’ny filankevitry ny minisitra mantsy no nanendrena 
tale toa izany, hoy ireo mpiasa, ka andraikitry ny Filohampirenena sy ny Praiminisitra ny mandray 
momba izany. Notsindrian’ireo mpiasa koa mantsy fa “raha ny Minisitra Alexandre Géorget no antenaina 
na haniry nify aza ny akoho, tsy hisy zava-banona andrandraina ny amin’izany”. 

Maro ny teboka nitondran’ny mpiasa ao amin’ity ministera ity fitarainana fa manara-maso sy mitady 
porofo rehetra momba izany izahay dia ho avy amin’ny angady sy ny harona mba ho tombontsoan’ny mpiasa 
ny firenena. 





