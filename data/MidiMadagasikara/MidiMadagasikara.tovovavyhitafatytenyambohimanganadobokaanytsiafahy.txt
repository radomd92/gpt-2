TOVOVAVY HITA FATY TENY AMBOHIMANGA : NADOBOKA ANY TSIAFAHY ILAY RAIM-PIANAKAVIANA SAKAIZANY – MIDI MADAGASIKARA

Omaly no natolotra teny anivon’ny Fampanoavana ilay lehilahy izay voarohirohy ho namono nahafaty 
tovovavy hita faty tetsy Ambohimanga, herinandro lasa izay. Nalefa avy hatrany any am-ponja moa 
farany, mandram-piandry ny fotoam-pitsaràna azy, taorian’ny fanampahan-kevitr’ireo mpitsara 
famotorana. 

Sivy andro katroka taorian’ny nahitàna ny fatin’ilay tovovavy iray tetsy Andakana Ambohimanga 
no voasambotra ihany koa ilay nahavanon-doza. Ny alakamisy teo mantsy ity lehilahy iray no noraisim-potsiny 
amin’ny toeram-piasàny teny Ambohidratrimo. Niantefan’ny ahiahy avy hatrany ity lehilahy ity, 
fantatra moa fa sakaizan’ilay tovovavy hita faty io, taorian’ny fanadihadiana lalina nataon’ireo 
teny an-toerana. Niaiky ny zavatra nataony moa ity farany taminy famotorana azy, saingy kosa nilaza 
« sendra ny tampoka ny nahatonga izany fa tsy natao fanahy iniana ». Raha ny fampitam-baovao azo 
dia voalazany fa nisangisangy izy ireo ka nianjera tampoka ilay tovovavy ary namoy ny ainy avy eo. 

Toe-javatra izay toa tsy mitombina ihany anefa. Ary azo heverina fa antony nandefasan’ireo teo 
Fampanoavana azy avy hatrany eny Tsiafahy izany. Araka ny angom-baovao voamarina sy ny vaovao 
anaty tambajotra sosialy ao dia efa manambady ary vao vita mariazy vao haingana ny lehilahy. Manan-janaka, 
menavava ihany koa izy sy ity vadiny ity. Kanefa dia toa hoe mbola niaraka tamin’ity tovovavy hita 
ity hatrany. Azo eritreretina hatreo fa nisy antony na nisy zava-nitranga tao amin’ny « fiarahan’izy 
niafina » tao. Antony iray tsy maintsy nanaperany ny ain’ilay tovovavy. Vinavina avokoa anefa 
hatreto. Izy rahateo manamafy hatramin’ny farany, araka ny filazan’ireo mpitandro filaminana, 
hoe « loza tsy nahy no nahafaty ilay tovavavy ». 

Ny azo antoka hatreto dia fiainana maro no simba taorian’izany zavatra tsy voahevitra izany. Tsy 
an’ity lehilahy ity irery fa ny an’ireo manodidina azy rehetra fa indrindra ny an’ireo vady aman-janany. 
mety ho izay kaikitry ny nenina izay no nanosika azy hitady vahaolana haingana amin’ny alalan’ny 
izay nokasainy natao fatratra tao amin’ny efitra nitazomana azy teny anivon’ny zandary ? Asa, 
dia anatra tanteraka aloha ho an’ireo manambady tsy mahay mipetraka ity tranga ity. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

