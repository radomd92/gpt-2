BELO/ TSIRIBIHANA : NOTAFIHAN’NY DAHALO NY BEN’NY TANÀNA – MIDI MADAGASIKARA

Efa sahy tanteraka mihitsy ireo dahalo any amin’iny faritra Belo/Tsiribihina iny. Raha vao haingana 
mantsy no nisy mpitandro filaminana novonoin’izy ireo tany an-toerana dia fantatra indray izao 
Ben’ny tanana tany amina kaominina iray antsoina hoe Amboalimena no notafihin’izy ireo, ny alatsinainy 
teo. Nahatratra teo amin’ny 50 lahy teo ireo dahalo ary samy nirongo basim-borona sy zava-maranitra. 
ho tamin’ny 11 ora alina tany ho any no niditra an-keriny tao amin’ity tranon’ity olom-boafidy 
ireo andian’olon-dratsy am-polony maro ity. Ary amin’ny maha betsaka azy ireo, dia ny sasantsasany 
no nanao izay danin’ny kibony tao an-trano, nandroba sy naka izay zavatra zakan’izy ireo. Ireo 
kosa niandry tety ivelany, nitily izay mponina sahy hifanandrina amin’izy ireo. Araka izany, 
voafaritra ny tontalim-bidin’ireo entana very sy vola lasan’ireto malaso ireto. Raha ny fampitam-baovao 
dia nitsoaka niankandrefana ny dian’izy ireo. Taorian’izay vao afaka nampandre ny zandary tany 
ity olom-boafidy voatafika ity sy niantso vonjy tamin’ireo mponina. Teo no ho eo ihany moa dia raikitra 
fanarahan-dia nataon’ireo mpitandro filaminana niaraka tamin’ireo fokonolona nanenjika ireto 
ireto. 




















