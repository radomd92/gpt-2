FISOLOKIANA AMINA RESAKA « MERCURE » : TELOLAHY INDRAY VOASAMBOTRY NY ZANDARY – MIDI MADAGASIKARA

Efa maro no efa tratra ary mbola maro no tafalatsaka ao anatin’ny haraton’ireo mpisoloky amin’ity 
« mercure » ity, raha tsy misy ny ezaka ataon’ireo mpitandro filaminana toy izao. Telolahy izay 
raindahiny tanteraka amin’ity resaka fisolokiana amina « mercure » ity no tra-tehaky ny zandarimariam-pireneana 
talata lasa teo. Efa volabe tsy toko tsy forohana tokoa no azon-dry zalahy ireto raha ny fanazavàna 
saingy izao voasambotra izao ihany nony farany. Tsy vitan’izay moa fa mbola vitan-dry zalahy ireto 
manosoketa mpitandro filaminana, izay lazain’izy ireo mpiray tendro amin’izy ireo, manageja 
entany ary mitaky volabe mba hamotsorana izany. « Misy ihany koa anefa ireo milaza fa manana izany 
voagejan’ny zandary na polisy ny “mercure” ka mitady volabe ireo mpitandro ny filaminana ireo 
hamerenana izany amin’izy ireo, ka noho izany dia mila fanampiana amin’olon-kafa ara-bola izy 
mba hitsolorana ireo polisy na zandary ireo, ka rehefa votsotra ilay entana dia hozaraina amin’ity 
farany ity », hoy ny fampitam-baovao. « Natao izay hihaonana tamin’izy ireo. Nilaza izy ireo fa 
zandary any amin’ny tany tsy fantatr’izy ireo ny namany iray atao hoe Alain, miaraka amin’ny “mercure” 
litatra (…) vola 2.000.000Ar no takian’izy ireo mba hamotsorany an’i Alain sy ny entana fa raha 
izany dia vonoin’ireo zandary ireo izy » hoy hatrany ity fampitam-baovao. Nanomboka teo ny vela-pandrika 
hanjonoana ireto mpisoloky ireto. Nilaza mantsy izy ireo fa hoe azo iadiana varotra ilay zandary 
ity namany ity ka vola 1.200.000 sisa takiany. « Efa nalaina sary avokoa anefa ireo vola ireo ary 
nomena azy ireo noho io fisolokiana ataony io. Vao nivoaka ny vavahady anefa izy ireo dia efa teo 
zandary niandry fotsiny hisambotra sy nisava azy ireo ka notanana natao famotorana izy telolahy 
noho ny fisolokiana». Niaiky ireto farany tamin’ny fanadihadiana natao azy ireo fa tsy misy akory 
namany voatazona sy izay zandary mitaky vola izany. Efa natolotra ny Fampanoavana moa ireto mpisoloky 
ary milaza ny hanaraka hatramin’ny farany ny raharaha ny eo anivon’ny zandarimariam-pirenena 
mahatsiaro ho voaloto tao anatin’izany. 




















