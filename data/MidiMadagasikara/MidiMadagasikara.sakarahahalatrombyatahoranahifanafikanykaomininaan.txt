SAKARAHA : HALATR’OMBY, ATAHORANA HIFANAFIKA NY KAOMININA ANDRANOLAVA SY ANKILIVALOKELY – MIDI MADAGASIKARA

Tsy nandaitra ny fampiharana ny Dinabe, izay dina ifampifehezana eo amin’ny ady amin’ny halatra 
any amin’ny faritra Atsimo Andrefana, ka ahiana mafy amin’izao ny mety hisian’ny fifanafihana 
amin’ny kaominina roa, dia Andranolava (Distrikan’ i Sakaraha) sy Ankilivalokely ao anatin’ny 
Ankazoabo Atsimo, raha araka ny vaovao mariM-pototra voaray. Raharahan’omby 113 very, tao amin’ny 
Besomata no fototry ny olan’ny roa tonta. Rehefa raikitra ny fampiharana ny dina, natao tany Ankazoabo, 
nambanan’ ireo mpanao Dinabe ao Andranolava basy ny avy ao Ankilivalokely, ka tsy niatrika ny kabary, 
nosaziana. Taorian’izany, dia nangataka ny mba hamerenana indray ilay kabary ny avy ao amin’ny 
Ankilivalokely, ary tsy nanaiky ihany koa ny handoa ilay sazy fitaka nampiharina taminy. Manoloana 
anefa, dia nandrahona ny hanafika ny tanànan’Ankilivalokely ny avy ao Andranolava ;izay efa nanomana 
maro. Nanambara ihany koa ny avy ao amin’ny kaominina Ankilivalokely, fa vonona ny hiatrika ady, 
tsy hihemotra mihitsy amin’ny ramatahora atao, hoy ingahy Ben’ny tanàna. Raha tsy misy ny fandraisan’andraikitra 
manam-pahefana sy ny mpitandro filaminana haingana, dia atahorana noho izany ny hisian’ny rà 
amin’ ity raharaha halatra omby niteraka valifaty ity, satria mifampikendry tohina fotsiny ny 
tonta, izay kaominina roa mifanila vodirindrina efa hatry ny ela no nifandona matetika noho ny 
hatrany. 




















