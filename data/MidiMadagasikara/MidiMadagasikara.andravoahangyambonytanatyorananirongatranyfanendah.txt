ANDRAVOAHANGY AMBONY : TANATY ORANA, NIRONGATRA NY FANENDAHANA, OLONA ENINA NO LASIBATRA – MIDI MADAGASIKARA

Nanao izay danin’ny kibony ireo mpanendaka tamin’iny oram-be nilatsaka teto Andrenivohitra 
ny sabotsy lasa teo. Teny amin’iny faritra Andravoahangy ambony iny fotsiny, nanomboka tamin’ny 
nilatsahan’ny orana, ka hatramin’ny ora nisintonan’ny ranobe teny Besarety, teo ho eo amin’ny 
ora alina teo, olona tsy latsaky ny enina no lasibatr’ireo olon-dratsy. 

Taorian’ny fandraisan’ny pôlisy avy ao amin’ny boriborintany fahatelo andraikitra, ny amin’ny 
mpitandro filaminana mitondra basy, niambina teo amin’ilay toerana nahafaty ilay mpanao gazety 
sary itatra, teo Andravoahangy ambony, ampitan-dRasalama, dia azo lazaina fa nilamindamin-dratsy 
an-toerana. Nony avy be iny anefa ny orana, ary voatery niala teo ireo mpitandro filaminana, nanararaotra 
ny banga nihomehy alina amin’izay ireo tontakely teny amin’iny faritra iny. Toy ny isan-taona 
fiavian’ny orana mantsy, dobo rano iny lalana mizotra mankany Besarety iny. Marobe ihany anefa 
olona no mody eny amin’iny faritra iny, ka tsy maintsy mandalo eo. Ny andro mihamaizina, ny orana 
ary ny rano ihany koa manao ny ataony. Saika mbola tomefy olona sy fiara teny amin’iny faritra iny, 
sivy ora alina tany ho any. Nifangaro tao anaty olona nisavoritaka tao ihany koa ry zalahy, ka izay 
dia lasa nitsoaka namonjy elanelan-trano. Hatramin’ny ora nijanonanay teny an-toerana, olona 
latsaky ny enina no lasibatr’ireo mpanendaka. Misy ihany ireo vatan-dehilahy mponina eny an-toerana 
nanenjika ireto « mpisam » ireto, saingy raha tsy mitsoboka anaty rano izy ireo, dia nanjavona anatin’ny 
elanelan-trano, tsy hita atao ahoana. 

Heverin’ireo fa tsara ary isaorana ireo mpitandro filaminana ny fandraisan’izy ireo andraikitra 
hatrany. Tamin’ny nametrahana olona teo amin’iny faritry Rasalama iny, izay marihina fa efa maro 
maro ihany ireo olona voa teo. Na izany na tsy izany aza, maro amin’ireo mponina no mihevitra fa tokony 
hanao fisafoana ihany izy ireo fa tsy hijajirika hiandry teo amin’io toerana iray io. Raha ny nambaran’ny 
mantsy, rehefa hitan’ireo olon-dratsy fa eo ireo pôlisy, any amin’ny toeran-kafa indray izy ireo 
mamely, toy iny lalana mankany Ampandrana iny, ny sampanana eo Besarety, na ilay lalana midina 
Andravoahangy ambany iny. 




















