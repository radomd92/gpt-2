VETERINERA TAO AMPARAFARAVOLA : NANDOA AR. 60 TAPITRISA VAO NAVELAN’NY MPAKA AN-KERINY – MIDI MADAGASIKARA

Raim-pianakaviana fotsy volo iray 70 taona, antsoina hoe : Rakotozandriny, fantatry ny maro amin’ny 
hoe : « Veterinera Robin », no nalaina efa-dahy nitam-piadiana an-keriny tao an-tranony, ny harivan’ny 
novambra teo, tokony ho tamin’ny fito ora sy fahefany, tao amin’ny Fokontany Analakely, Kaominina 
Chrome, any amin’ny Distrikan’ Amparafaravola, Faritra Alaotra Mangoro. Nitaky volabe tamin’ny 
Dokotera Robin ireo jiolahy ho takalon’ny ain’ity mpitsabo biby ity. « Atero haingana ny vola, 
vonoinay ny havanareo, fa tsy handany andro aminareo izahay », hoy ireo mpaka an-keriny niantso 
fianakaviana. Rehefa notazonin’ireo mpaka an-keriny azy, ary nampihorohoroina ho faty nandritra 
telo andro ity lahy antitra ity, dia navosotr’ireo jiolahy ihany rehefa nandoa vola 60 tapitrisa 
(marimaritra niraisana farany) ho tambin’ny famotsorana azy ny havany. 

Mpikaraman’ady. Raha ny vaovao voaray, naloa tsy lavitra ny Fokontany Ampandriatsara, any amin’ny 
Ampasikily ny vola. « Rehefa tonga ny vola, roa lahy no naka izany, ary ny roa lahy ambiny kosa namotsotra 
tao amin’ilay toby nitazonana ahy », hoy Rakotozandriny. Raha ny nambaran’ireo mpaka an-keriny, 
nokaramain’olona 10 tapitrisa ariary izy ireo hanao « kidnapping » ahy, satria izaho hono olona 
any amin’ny banky, manana toeram-pivarotam-panafody, ary fiara, . . . , ka tsy maintsy mahazo vola 
izy ireo », hoy hatrany Dr Robin nanohy ny fanazavany. Ankoatr’izany, ny zoma teo, dia voasambotry 
zandary avy ao amin’ny « Poste avancé » Morarano Chrome ireo mirahalahy isany voarohirohy tamin’ny 
olona nahatsiravina nitranga tao Morarano Chrome, ny 28 aogositra lasa teo. Afak’omaly ireto 
no natolotra ny Fampanoavana, ary mitohy hatrany kosa ny fikarohana an’ireo mpaka an-keriny. 

















Ce site utilise Akismet pour réduire les indésirables. En savoir plus sur comment les données de 
commentaires sont utilisées. 

