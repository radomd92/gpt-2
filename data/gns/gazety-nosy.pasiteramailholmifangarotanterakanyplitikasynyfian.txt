PASITERA MAILHOL: MIFANGARO TANTERAKA NY PÔLITIKA SY NY FIANGONANA

Accueil > Gazetin'ny nosy > Pasitera Mailhol: Mifangaro tanteraka ny pôlitika sy ny fiangonana 

Publié le 13 août 2018 



Tao aorian’ny filoha mpanorina ny IEM Andry Rajoelina, dia ny pasitera Mailhol indray no nanao 
teto Andrenivohitra, ny sabotsy lasa teo. Avy hatrany dia ny Colisium etsy Antsonjobe no nosafidian’ny 
mpanorina ny fiangonana Apokalypsy tamin’izay fihaonana voalohany tamin’ny mponin’ Antananarivo 
amin’ny maha kandidà ho filoham-pirenena ofisialy azy. Tsy azo lavina fa nahita fahombiazana 
famoriam-bahoaka nataon’ny pasitera Mailhol teny Antsonjobe ity satria raha ny hita teny an-toerana, 
rakotra olona tanteraka ny Colisium tamin’io fotoana io. Trangan-javatra izay tsy natao hahagaga 
hatramin’izay nanaovan’ny fiangonana Apokalypsy hetsika na fotoam-bavaka tao amin’ny Colisium, 
feno hipoka hatrany ity kianja ity. Ny zavatra tsikaritra tamin’io famoriam-bahoaka voalohany 
pasitera Mailhol tamin’ny sabotsy io, dia mpino Apokalypsy daholo no nameno ny kianja. Manaporofo 
ohatra ny fomba fitafin’ireo olona an’alin-kisa tonga teny an-toerana izay samy nanao pataloha 
sy lobaka fotsy daholo. Tsara ny manamarika fa izay fomba fitafiana izay no fanaovan’ireo mpino 
ao anatin’ny fiangonana Apokalypsy rehefa mamonjy fotoam-bavaka ny andro sabotsy. Ekena fa olom-pirenena 
zo amin’ny Malagasy rehetra ny mpino eo anivon’ny fiangonana Apokalypsy, saingy ny tena tiana 
eto dia ny fampifangaroana ny raharaham-piangonana sy ny resa-pôlitika, indrindra fa ny resa-pifidianana, 
ataon’ny pasitera Mailhol. Tao anatin’ny volana vitsy, na aiza na aiza fiangonana handehanan’ity 
fivavahana ity, dia mifangaro tanteraka ny resa-pôlitika sy ny resa-pivavahana rehefa mitoriteny 
pasitera Mailhol. Mihezaka mandresy lahatra ny mpino ity farany fa izy no voatendrin’ Andriamanitra 
an’i Madagasikara, ary tsy misy afa-tsy ny teny voalaza ao anaty baiboly no entina handresena lahatra 
mpino. Io fampifangaroana diso tafahoatra ny pôlitika sy ny fivavahana io no mahatonga ny olona 
hitsikera ny pasitera Mailhol. Tsy vitsy ny mpitondra fivavahana nanao pôlitika teto Madagasikara 
tany amin’ny firenen-kafa, saingy rehefa pôlitika no resahina dia hapetraka an-jorony mihitsy 
ny resa-pinoana. Nanao izany ohatra ny pasitera Richard Andriamanjato tamin’ny fotoan’androny, 
koa ny pasitera Martin Luther King tany Etzonia. 





