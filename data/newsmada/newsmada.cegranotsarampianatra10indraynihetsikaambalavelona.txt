CEG RANOTSARA  : MPIANATRA 10 INDRAY NIHETSIKA AMBALAVELONA | NEWSMADA

Par Taratra sur 07/02/2018 

Hatairana ny an’ny mpampianatra sy ny mpianatra tao amin’ny CEG Ranotsara, ao amin’ny Cisco Iakora 
alatsinainy teo nahita ireo mpianatra 10 mirahavavy indray nihetsika ambalavelona. 

Mihinjitsinjitra sy mirediredy ireo mpianatra ary tsy tompon’ny tenany. Avy amin’ny kilasy samihafa 
koa izy ireo ary ny iray aza tany amin’ny lycée. Tsy fantatra ny antony mampihetsika ny aretina. 

Novoriana maika ny ray aman-drenin’ny mpianatra ka nanafatra fanafody avy amin’ny mpitsabo manokana 
aretina ambalavelona io avy any Fianarantsoa. 

Mitebiteby ny ray aman-dreny sasany sao ho tratran’izany aretina izany koa ny zanany. Tsy hita 
ny fisorohana tokony hatao mba tsy hahazoana izany fa toa tonga ho azy, ka mampihorohoro ireo ray 
sy ny mpianatra ary ny mpampianatra izany. 

Efa maherin’ny 30 ireo mpianatra tratran’ity aretina ambalavelona ity tamin’ity taona vaovao 
ity. Saika ireo ankizivavy eny amin’ny CEG sy ny lycée no tena lasibatra. 

Ao ireo mihevitra fa tsy fahampian-tsakafo sy hanoanana no mahatonga ny mpianatra ho safotsafotra 
heverin’ny olona ho ambalavelona izany. Ny hafa kosa mihevitra fa asan’ny satana sy herin’ny maizina 
aretina io ka ezahin’ny mpanao ratsy afafy ka tratra ireo manana fanahy marefo. 

Samy manana ny fanehoan-keviny ny rehetra. Hatreto, mbola ny asa fandroahana devoly amin’ny alalan’ny 
ataon’ny mpitondra fivavahana no hita ho nahomby tamin’ny fitsaboana rehetra natao. 



Les commentaires sont fermées. 

