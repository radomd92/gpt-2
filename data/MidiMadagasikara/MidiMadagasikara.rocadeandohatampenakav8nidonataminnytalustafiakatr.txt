ROCADE ANDOHATAMPENAKA : V8 NIDONA TAMIN’NY « TALUS », TAFIAKATRA ROA IREO NAMOY NY AINY – MIDI MADAGASIKARA

Fanindroany izay. Raha mbola vao andro vitsivitsy izay no nisian’ilay lozam-pifamoivoizana 
olona tetsy amin’ny sampanana mihazo ny “rocade” Andohatampenaka, eo akaikin’ny sampanana Ambohitrimanjaka 
dia namono olona indray izany lalana izany ny alin’ny alatsinainy lasa teo. Fiara tsy mataho-dalana 
Toyota V8 no nidona tamin’ny sisin-dalana. Potika tanteraka ny lohan’ny fiara. Olona telo no tao 
raha ny angom-baovao azo, izay samy naratra mafy avokoa. Nentina avy hatrany tao amin’ny hôpitaly 
Andohatampenaka iray tamin’ireo naratra saingy vao tonga tao dia namoy ny ainy. Ireo roa hafa kosa 
nezahina nentina haingana teny amin’ny hôpitaly Hjra tetsy Ampefiloha. Indrisy anefa fa namoy 
ainy ihany koa ny iray tamin’izy ireo nony tonga teny. Ilay olona fanintelony kosa dia mbola tsy 
tena araka ny angom-baovao hatrany. Raha ny fanazavana azo avy amin’ireo mpitandro filaminana 
nizaha ifotony ny zava-nisy teny an-toerana dia fantatra fa nandeha mafy dia mafy ity fiara tsy 
ity. Nanaporofo izany ny tabilao manondro ny hafainganam-pandehan’izy ireo izay mbola nijanona 
amin’ny 140 km/h. Tsy voafehin’ny mpamily intsony angamba ny familiana ary dia nihanika ny dongona 
izy ireo ary dia nifatratra tany amin’ny rari-vato sisin-dalana nony avy eo. Raha ny fantatra dia 
teny ivelan’ny fiara mihitsy ny olona iray teo aloha. Nifampisokirana kosa ireo roa ambiny tavela 
anaty fiara. 

Ora maromaro taorian’ity loza nitranga teny an-toerana dia tonga teny an-toerana avokoa ireo 
isan-tsokajiny avy. Omaly io ihany mantsy dia tonga nidina teny an-toerana ny avy ao amin’ny sampan-draharaha 
ny fifamoivoizana, nanisy marim-pamatarana amin’ny tany sy ireny karazana dongona fanalefahana 
ireny. Tsy ampy iray volana tokoa mantsy izay dia efa aina efatra sahady no lasan’ireo sampanana 
eo amin’ny « rocade » io, ary saika tamin’ny toerana mitovy avokoa ny nahavoa an’ireo fiara ireo. 
nisy foana ny fitarainana nataon’ireo mpampiasa lalana saingy toa nandrasana hisy aina nafoy 
vao nisy ny fandraisan’andraikitra. Tsy eo amin’io toerana io ihany anefa fa maro ireo lalana vao 
no mampimenomenona ireo mpampiasa satria mety hitera-doza. Toa izany ohatra ilay « rond point 
eo amin’ny Bypass mihazo, sampanana Alasora, izay sady maizina no tsy misy famantarana. Efa nitera-doza 
io « rond point » io saingy mbola hatreto mbola tsy nisy aina nafoy. 




















