MAHAJANGA : ADY AO AMIN’NY DOANY ANDRIAMISARA EFADAHY, TSY TAFAPETRAKA NY AMPANJAKA VAOVAO – MIDI MADAGASIKARA

Taorian’ny fivoriana niarahan’ny roa tonta mpifanandrina izay notarihin’ny prefen’i Mahajanga 
natrehan’ny OMC, dia ny talata 15 mey lasa teo no namoaka fankatoavana ireo manam-pahefana any 
ny amin’ny maha Ampanjaka vaovao an-dRasamimanana. Afak’omaly, ny sabotsy maraina teo no fotoana 
fa hametrahana ny Ampanjaka vaovao, dia Rasamimanana sy ny Fahatelo izay hiara-hiasa aminy hitantana 
Doany Miarinarivo efa-dahy manankasina ao amin’ny Fokontany Tsararano Ambony Distrikan’i Mahajanga 
saingy tsy tontosa izany noho ny ady sy fifandroritana misy eo amin’ny mpitantana vaovao sy Ampanjaka 
; izay nesorina tamin’ny toerana maha mpanjaka azy, satria rehefa hiditra tao amin’ny toerana 
hisy azy tao amin’ny valamena ny Ampanjaka vaovao, dia tsy hita ny fanalahidy fa nogiazan’ ireo 
amin’ny Ampanjaka teo aloha. Raha ny fantatra araka ny tati-baovao voaray, dia akaiky indray ny 
hanaovana ny Fitampoha, ka raikitra ny korontana sy ady seza ao amin’ny Doany Andriamisara. Fiadiana 
ny vola sy ny omby izay aterin’ireo mpanompo no mahatonga izao ady lava misy sy miverimberina hatrany 
izao, hoy ny mpitazana. 




















