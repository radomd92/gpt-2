BEKOPAKA : NAKATONA NY TSINGY, NIVERI-MAINA IREO VAHINY MPIZAHA TANY – MIDI MADAGASIKARA

Vao maraina, omaly, dia efa nametraka sakana mihazo ireo faritra efatra azo tsidihana ao amin’ny 
Bemaraha, any amin’ny distrikan’Antsalova, ny fokonolona, notarihin’ireo ben’ny tanàna manodidina 
ity faritra arovana ity. Vokatr’ity ny barazy nisy nandritra ity hetsi-bahoaka ity, dia tsy nisy 
afaka niditra, ka nitohana izaitsizy ny fifamoivoizana, ary niveri-maina avokoa ireo vahiny 
nikasa handeha maraina hitsidika an’ireo « circuit » efatra misy ao amin’ity tsingy ity. Nampiaka-peo 
ben’ny tananan’i Bekopaka, Franklin Miandrizoky, fa ela nandeferana ny vahoaka. Mahatsiaro 
tompony mangataka atiny ny vondron’olona ifotony sy ireo kaominina misy ny Tsingin’i Bemaraha, 
tsy misitraka akory ny tombontsoa azo amin’ny fisian’io faritra arovana nanomboka ny taona 1997, 
mpizaha tany vahiny aman’aliny isan-taona ity, satria ny « Madagascar National Parks » no mitantana 
sy ny vola saram-pidirana ao. Raha ny tokony ho izy anefa dia ny 50%-n’ny vola miditra ao amin’ity 
ity, dia natokana hanaovana tetikasa ara-tsôsialy eo amin’ireo Kaominina manodidina. Tsy arakaraka 
ny zava-misy, raha ny nambaran’ity olom-boafidy ity hatrany, fa na ny biraon’ny Kaominina aza 
manginy fotsiny ny tsy fandriampahalemana misy mampikaikaika ny vahoaka. 




















