FANAFIHANA TENY ANKADIMBAHOAKA : NIDOBOKA ENY TSIAFAHY INDRAY I MENAVOLO SY NY NAMANY | NEWSMADA

Par Taratra sur 07/02/2018 

Naiditra am-ponja eny Tsiafahy sy Antanimora ireo jiolahy tompon’antoka tamin’ny fanafihana 
amin’ny faritra Anosizato sy Ankadimbahoaka tarihin’i Menavolo sy i Doly, jiolahy raindahiny 
mihitsy, araka ny fanazavan’ny polisy. Nisy ny fisafoana nataon’ny polisy isan-kalina manoloana 
tsy fandriampahalemana amin’ireto faritra ireto. Tratran’ny polisy avy ao amin’ny boriborintany 
Mahamasina sy ny UIR, ny alarobia vao maraimbe, ny jiolahy iray raha iny avy namaky trano teny Fasan’ny 
iny. Nandritra ny famotorana azy teny amin’ny polisin’ny BC no nahafantarana fa nandray anjara 
tamin’ny fanafihana tokantrano iray eny Fasan’ny Karana, ny alin’ny 30 hifoha 31 janoary 2018 
jiolahy ity. Tratra tany aminy avokoa ireo entana halatra azony tamin’io fotoana io. Nitantara 
jiolahy ity fa fito lahy ry zalahy no nanao io fanafihana io ary nampiasa basy sy baraminina. Lasan’izy 
tamin’izany ny entana marobe tao amin’ity tokantrano voatafika teny Fasan’ny Karana ity. 

Nifampizara ny vola sy ireo entana halatra teny Ankadimbahoaka ry zalahy. Teny an-dalana hody 
avy nahazo ny anjarany no tratra ny jiolahy iray. Tratran’ny polisin’ny BC taorian’izay ny jiolahy 
fito. Tohivakana ny fikarohana taorian’izay ka nisy tratra teny Anosizato Atsinanana, nisy kosa 
teny Ankadimbahoaka. Efa mpamerin-keloka avokoa ireto jiolahy ireto ary tsy sasatra ny miditra 
mivoaka ny fonja. 



Les commentaires sont fermées. 

