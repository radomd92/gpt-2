ALAROBIA AMBONILOHA: TAXI-BE TAPAKA HISATRA TAMPOKA, OLONA TELO NARATRA MAFY | NEWSMADA

Par Taratra sur 06/09/2018 

Tsy tafajanona io fiara io raha tsy tafakatra tamin’ny sisin-dalana ary nivadika. Vokatr’izay, 
telo naratra mafy ka anisan’izany ny ankizy vao enin-taona monja. Torana tsy nahesika sady tapa-tanana 
ny mpamilin’ilay taxi-be. Nilaza ny mpandeha sy ny nahita ity loza ity fa efa tsy nilamina loatra 
fiara talohan’izao. Somary nandeha mafy ihany koa ka rehefa sendra ny lalana midina iny Amboniloha 
tsy tafajanona intsony. Raha tsy nivadika ilay fiara, mety ho nifatratra tamin’ny fiara hafa, 
tranon’olona, na koa ireo mpandeha tamin’ny sisin-dalana. Niezaka niala ihany ny mpamily, saingy 
voa mafy tamin’ny loza koa izy. Nifamonjen’ny olona teny an-toerana nentina tany amin’ny hopitaly 
naratra. Tonga teny an-toerana ny polisy nanao ny famotorana. 

Maro ny olona nimenomenona amin’ny afitsoky ny taxi-be. Mampiseho ihany koa ity loza ity fa ireo 
efa somary tranainy ity nitera-doza ity. « Efa ratsy tanteraka ny fiara ka tsy mahagaga raha misy 
olana mekanika », hoy mpandeha. Firifiry ireo fiara taxi-be ny efa tsy tokony hiasa intsony? Maloto, 
ny seza, efa mihozongozona avokoa ny zavatra rehetra ao anatiny. «Mendrika ny hampiakatra ny saran-dalana 
ireo taxi-be raha izao ny tolotra avy aminy ? », hoy ny olona nahita ny loza. 

Rehefa hampiakatra saran-dalana ihany tokoa, iza ny tompon’andraikitra afaka hanara-maso ny 
miasa mitatitra olona eto an-dRenivohitra? Mandeha ho azy ny zava-drehetra kanefa ain’olona 
lalaovina amin’izany. Andrasana izay mety ho tohin’ny tranga toy izao. 



Les commentaires sont fermées. 

