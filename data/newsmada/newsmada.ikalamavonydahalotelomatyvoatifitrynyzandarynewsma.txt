IKALAMAVONY  : DAHALO TELO MATY VOATIFITRY NY ZANDARY | NEWSMADA

Par Taratra sur 28/10/2017 

Dahalo miisa telo no lavon’ny zandary tany Ikalamavony ka tratra tany amin’izy ireo ny basy FC iray 
16, ny alakamisy teo. Votsotra ny ankizy roa nataon’izy ireo takalon’aina ary tafaverina manontolo 
omby 60 nangalarin’izy ireo. 

Araka ny fanazavana avy amin’ny zandary, miisa 20 ireo olon-dratsy ireo nanafika ny tanànan’i 
fokontany Vatsiana, kaominina Ikalamavony, io alakamisy io tokony ho tamin’ny 8 ora sy sasany 
Noraofin’izy ireo ny omby miisa 60 teny ankijana an’olona roa samy hafa ary nentin’izy ireo koa, 
takalon’aina, ny zazalahikely miisa roa mpianatry ny EPP, 12 sy 9 taona. 

Nanara-dia avy hatrany raha vao nandre ny zava-nisy ny zandary miisa dimy avy ao amin’ny borigady 
nampian’ny tafika malagasy miisa valo avy ao amin’ny 219ème compagnie sy ireo mponina. Nifankatratra 
mpanenjika sy ny mpangalatra tokony ho tamin’ny 12 ora antoandro ka raikitra ny fifandonana. Nisy 
lavo tamin’ireo dahalo raha naratra kosa ny olona roa sivily tamin’ireo mpanara-dia. Tafaporitsaka 
am-pela-tanan’ireo dahalo kosa izy roa lahikely nentina an-keriny rehefa nandositra ireo dahalo 
tsy nahatosika ny herin’ireo mpitandro filaminana. “Ny fiaraha-miasa amin’ny samy mpitandro 
sy amin’ny mponina koa anefa, irariana hatrany ny hitohizany fa tsy misy afa-tsy ny fahaombiazana 
vokatr’izany, toy izao vokatra izao”, hoy ny zandary. 





Les commentaires sont fermées. 

