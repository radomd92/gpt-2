FANAMPARAM-PAHEFANA : JENERALY MIARAMILA ARAHI-MASO AKAIKY – MIDI MADAGASIKARA

Nesorina taminy ary naverina an-dakazerina ireo miaramila teo ambany fiahiany. Iray amin’ireo 
no napetraka miaraka aminy mba ho fiarovana ny ainy, zony rahateo izany amin’ny maha-minisitra 
aloha azy. Mbola misy basy iray sy masolavitra iray any aminy ary isan’ny arahi-maso ihany koa ny 
an’ireo. Ny antonin’izany fepetra hentitra izany, dia noho ny fiahiahiana fanamparam-pahefana 
nataony tamin’ny zandary am-perin’asa, tany ambanivohitr’i Mahajanga. Raha nandroaka omby 
nampiahiahy sao an’ny dahalo mantsy ireo zandary miasa eo anivon’ny sampana miadidy ny heloka 
ao Mahajanga, dia nifanena tamin’ny miaramila folo nentin’ilay jeneraly miaramila, minisitry 
fiarovana telo aloha, ny 5 desambra teo. Nalain’ireo farany ny basin’ny zandary ary tsy vitan’izany 
nasaina nanaraka azy ireo. Efa saika raikitra ny fifandonana teo amin’ny roa tonta rehefa nahazo 
ny lehiben’ny zandary any amin’ny faritra ny amin’ny fisian’izany tranga izany. Nisy ny zandary 
haka ny basy sy hanavotra ireo namany. Naverina teny an-dàlana anefa ireo rehefa niova ny baiko 
heverina fa mba hialàna amin’ny hisian’ny rà mandriaka. Nahazo tatitra momba ity olana ity ny ambaratongam-pahefana 
indrindra teo anivon’ny mpitandro ny filaminana, ary mazava loatra fa, izay no anton’ny fandraisana 
fepetra ity. 




















