AMBOSITRA : MIHAMAFY NY ADY AN-TRANON’NY IRD

Tsy mitsahatra mandray fitaraina avy amin’ny mpikatroka IRD (Isika rehetra miaraka amin’i Rajoelina) 
amin’ny distrikan’Ambositra izahay tao anatin’ny iray volana teo ho eo izay. Na ny andaniny na 
ankilany dia samy mitaraina avokoa. Izay midika izany fa mihasarotra ny raharaha. 

Tsy ankasitrahan’ny mpikatroka IRD maro ny kandidà izay volavolain’ny antokon’olom-bitsy izay 
ho tompon’ny fanjakana ankehitriny. 

Raha tsorina ny ady misy ao Ambositra izay miseho eo anivon’ny IRD sy ny mpomba azy izao dia ny fanendrena 
kandidà hisolontena ny fanjakana hitantana an’Amoron’i Mania no tena olana. 

Tsy eken’ny mpikatroka IRD maro ny fanendrena an’izany Aline Mamy izany. Be dia be ny fanakianana 
ity olona ity amin’ny olona any an-toerana sy ireo mpikatroka IRD ireo. Tsy eken’ny olona maro koa 
fanendrena ho kandidà ben’ny tanàna ny vehivavy antsoina hoe Nambinina izany koa. Ny tena olana 
dia hatrany amin’ireo raiamandreny lehibe ao amin’ny toerana ity no tsy mankasitraka izany araka 
fahitana azy avy aty ivelany. Fantatra fa misy fivoriana matetika mahakasika izany ataon’ireo 
ireo. Tsy ny raiamandreny aty Amoron’i Mania ihany no miresaka ity raharaha ity fa hatrany ambony 
taxi-brousse dia ambetitenin’ny mpandeha ny ady eo anivon’ny IRD. Raha ny loharanom-baovao fantatra 
dia efa tonga hatrany an-dapa izao raharaha izao, ary tena mifandrirotra ny tady. Mifampiandriandry 
samy mpikambana ankehitriny. Tsy hita intsony ny fitovian-kevitra sy ny firaisan-kina. Misy 
no milaza fa Ambositra tsy atao toa izao ny fitondrana azy. Tsy ekena hoy izy ireo ny didi-ko fe lehibe 
ho ekena izay tsy nifanarahana. 

Tokony hijery tsara ny zava-misy ao Ambositra sy Amoron’i Mania akaiky ny mpitondra amin’ny fanjakana 
aty Antananarivo satria miharatsy ny raharaha ao. Hatrany ambanivohitra any dia olana be ity fanendrena 
hitantana ao Amoron’i Mania hoy ny feo miely amin’izao fotoana izao na ho ben’ny tanàna izany na 
mpiasam-panjakana ambony amin’ny faritra. 



